فرق دو جهان یافت ز میلاد نبی تاج
وز بانگ بلال طرب اندوه شد اخراج
رفت افسر کفر از فر اسلام به تاراج
ای ترک من ای زهره زهرات دهد باج
ای پیش نکو چهره تو حور بهشتی
پوشد به ستبرق رخش از خجلت زشتی
حسنت ارم مکی و فردوس کنشتی
طوبی ز قدت وام کند پاک سرشتی
ای زاده نقره تنت از صافی عنصر
زنگار سلب حقه شنجرف تو پر در
گرد رهت اکسیر مس اهل تبحر
نبود به رخ طلقی تو تاب تصور
از ساحت گلزار عیان جنت موعود
در حنجرهٔ مرغ، نهان نغمه داود
شد مست مگر بلبل از این جلوه مقصود
کو قافیه از دست دهد در زدن رود
ای امی داننده هر علم کماهی
در فقر الی الله زده‌ای سکه شاهی
فرقش ز فر افسر لولاک مباهی
در عالم قدسش نبود نام تناهی
در جمع رسل مشتهر از سید مطلق
یعنی همه را هستی از او گشته محقق
در مزرعه قدرتش افلاک مطبق
کمتر بود اندر نظر از دانه جوزق
از آب بقا خضر زد آن رطل گرامی
گز خاک درش یافت خط پیر، غلامی
در هیچ پیمبر ز برازنده مقامی
یارای نطق نیست در آن حضرت سامی
ای آنکه زلال هممت گرد ذلل شست
از تو گل توحید ز دلهای امم رُست
بشمارم اگر واجبت این گفته بود سست
ور گویم ممکن لقب سعد نهم بُست