ای پری سیر لعبت با فروغ برجیسی
وی فرشته خو دلبر خو با فریب ابلیسی
می بده که گلشن یافت مرغکان تقدیسی
سرو بن چو آصف زد زعلم ادریسی
وصل گل چو بلبل دید حال او مشوش شد
در چمن ز بس غلطید بال او منقش شد
گوئی از شرر زآدم سینه اش پر آتش شد
گه ز ناله بیخود گشت گه ز جذبه در غش شد
بط میانه سیلاب برطرب منطق بین
چون روان شده کشتی در یمی معمق بین
در نشیبش ازدو پای لنگری معلق بین
بر فرازش از دو بال هی شراع بیرق بین
کس نداند از غبرا جوش این لطایف چیست
وز شقایق و نسرین زینت موافق چیست
گر زریزش ابرند رنگشان مخالف چیست
ور ز گردش چرخند بویشان موالف چیست
تاج مریم گلبن از مطر مکلل دان
وز زمردین سبزه ساق او مخلخل دان
باد نافه آگینش جبرئیل منزل دان
غنچه نوآیینش عیسی ممثل دان
نرگس آمد و بر سر جام سیم و زر دارد
زین به سر نهادن جام تا چه زیر سر دارد
اینچنین که از مستی میل شور و شر داد
گوئی از می و ساغر مادر و پدر دارد
ای پسر ز بالائی رخ بتاب و پستی کن
سر وحدت ار خواهی ترک خود پرستی کن
در گسستن از اغیار رخنه ها به هستی کن
سیر حال مدهوشان درمی الستی کن
جام صلح کل در ده تا به کی پی جنگیم
گر نوای ما نی راست کج مبین که چون چنگیم
آینه صفت هر یک مبتلا به صد رنگیم
گر جهیم از این صد رنگ بنگری که یک رنگیم
کم به قلزم حیرت از خرد سفاین ران
کاین شد از چه رو بوجهل وان شد از چه ره سلمان
گر خود از سرشت است این او سرشتشان ارکان
ور ز سرنوشت است این او نوشتشان عنوان
شاه لافتی حیدر کایزدی روان با اوست
در زمین و از قدرت کار آسمان با اوست
آسمان چه حد دارد نظم لامکان با اوست
لامکان ندانم چیست ظاهر و نهان با اوست
در محافل علوی او دلیل اطباق است
در مراحل سفلی او کفیل ارزاق است
آب کوثر از مهرش جرعه نوش اشفاق است
نار دوزخ از قهرش ریزه چین احراق است
هم خلیل و نمرودش سوی آستان پویند
هم کلیم و فرعونش بوس آستین جویند
کعبه و کلیسایش گرد رهگذر بویند
زاهد و قدح خوارش زاشتیاق رخ مویند
ای شهی که از دلها مرتفع غرف داری
گرچه نزد کوته‌بین خیمه در نجف داری
گه به سینهٔ سینا ساز لاتخف داری
گه به عرشهٔ منبر کوس من عرف داری
در ممالک ایجاد مالک‌الرقابی تو
در عوالم ابداع کاشف‌الحجابی تو
در حدائق فردوس معنی ثوابی تو
در سلاسل نیران صورت عقابی تو
هم برون از این افلاک ای بسا فلک از تست
هم در آن فلکها نیز ای بسا ملک از تست
از ملایک ار پرسند ذکر یک به یک از تو است
بهر ذکرشان در مغز حس مشترک از تست
خسروا من آن جیحون کز تو بحر لؤلؤیم
لیکن این زمان آلام کرده کمتر از جویم
ظلمت بصر افزود بر سپیدی مویم
آگهی چو از دردم زیبد از تو دارویم
زین بلا که بر نامم خامه ولا بنگاشت
هرکسم که دید از طعن بر دلم ستم بگماشت
غیر صدر فرخ رخ کش زامتحان پنداشت
وز پی رضای تو خاطرم ز لطف انباشت
کاملی که در یک سطر راز صد ورق خواند
فردو زبان کلکش حکم نُه طبق راند
رای عالم آرایش در اثر فلق ماند
کز صحایف ملکت بردن غسق تاند
تا حدوث او در دهر جلوه از قدم کرده
بهر طاعتش ذرات جمله سر قدم کرده
عدل او مرابع را حوزه حرم کرده
سعی او مراتع را روضه ارم کرده
در صیانت جمهور مشتغل به تنهائیست
چون نباشد او تنها کو مثل به یکتائیست
چرخ پیرش از دانش معتقد به والائیست
همچو بخت شه گرجه مشتهر به برنائیست
ای که شش جهه گشته پر مواهب از آلات
صدره صدارت از صد تفاخر از بالات
مه همی سجود آور نزد غره غرات
خور همی درود انگیز پیش رای ملک آرات
گرچه دیده دولت جسته از لقایت نور
لیکن از فتوت نیست این معارجت منظور
کی عجوز گیتی را بر غرور تو مقدور
کز عروس هستی هم نی وجود تو مسرور
داورا مرا زآغاز چون گزیده‌ای زَاکرام
به که این کرم گردد همعنان با انجام
شعر من به مدح تو تاج تارک الهام
جود تو به شعر من ذخر گردش ایام
تا همی بتابد ماه بر در تو دربان باد
تا همی درخشد مهر در رخ تو حیران باد
محفل تو از نزهت غیرت گلستان باد
صد چو من هزار آوا مر ترا ثنا خوان باد