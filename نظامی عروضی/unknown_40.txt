بوی جوی مولیان آید همی
بوی یارِ مهربان آید همی
ریگ آموی و درشتی راه او
زیر پایم پرنیان آید همی
آبِ جیحون از نشاطِ روی دوست
خِنگِ ما را تا میان آید همی
ای بخارا! شاد باش و دیر زی
میر زی تو شادمان آید همی
میر ماه است و بخارا آسمان
ماه سوی آسمان آید همی
میر سرو است و بخارا بوستان
سرو سوی بوستان آید همی
رستم از مازندران آید همی
زَینِ مُلک از اصفهان آید همی
آفرین و مدح سود آید همی
گر به گنج اندر زیان آید همی