ای مُرَقَّع‌پوش در خَمّار شو
با مغان مردانه اندر کار شو
چند ازین ناموس و تزویر و نفاق
توبه کن زین هر سه و دین‌دار شو
یا برو از حلقهٔ مردانِ دین
در میان حلقهٔ کُفّار شو
یا منادی کن اناالحق در جهان
چون اناالحق گفته شد بر دار شو
چون نه‌ای در کفر و در ایمان تمام
گیر زُنّاری و در خَمّار شو
چون حضورت نیست در مسجد دمی
بی‌مُرقَّع گَرد و با زُنّار شو
عاجزی در دین و زهدِ خویشتن
خیز و زین دینِ تهی بیزار شو
چند باشی در حجابِ خویش تو
عالمِ تجرید را عطّار شو