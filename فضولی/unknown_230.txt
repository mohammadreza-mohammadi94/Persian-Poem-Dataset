ورد منست نام تو یا مرتضی علی
من کیستم غلام تو یا مرتضی علی
شکر خدا که سایه فکنده‌ست بر سرم
اقبال مستدام تو یا مرتضی علی
هر حکمتی که هست کلام مجید را
درج است در کلام تو یا مرتضی علی
بهر نجات بر همه چون طاعت خدا
فرض است احترام تو یا مرتضی علی
مانند کعبه معبد انس و ملائک است
هرجا بود مقام تو یا مرتضی علی
در هر غرض که می‌طلبد از فلک کسی
شرط است اهتمام تو یا مرتضی علی
هر لحظه می‌رسد به فضولی هزار فیض
از خوان لطف عام تو یا مرتضی علی