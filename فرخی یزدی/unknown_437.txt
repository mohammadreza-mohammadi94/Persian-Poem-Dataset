آنان که از فراعنه توصیف می‌کنند
از بهر جلب فایده تعریف می‌کنند
بام بلند همسر نام بلند نیست
از فکر کوته است که تصحیف می‌کنند
تخفیف و مستمری و شهریه و حقوق
گیرند و بالمناصفه تنصیف می‌کنند
در حیرتم ز ملت ایران که از چه روی
معتاد گوش خود، به اراجیف می‌کنند
آزادی است و مجلس و هر روزنامه را
هر روز بی‌محاکمه توقیف می‌کنند
گویند لب ببند چو بینی خطا ز ما
راهی است ناصواب که تکلیف می‌کنند
فرش حصیر و نان و پنیر و مقام فقر
ما را توانگران به چه تخویف می‌کنند