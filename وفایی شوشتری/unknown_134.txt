چه شود، زراه وفا اگر
نظری به جانب ما کنی
یمن از عقیق تو آیتی
چمن از رُخ تو روایتی
به شکنج طُرّه ی عنبرین
که به مهر چهر تو شد قرین
بنما، ز پسته تبسّمی
بنما، ز غنچه تکلّمی
تو مراد من تو نجات من
به حیات من به ممات من
تو شه سریر ولایتی
تو مه منیر هدایتی
تو چرا، الست بربّکم
نزنی بزن که اگر، زنی
ز غمم چرا نکنی رها
و اگر کنی فمتی متی
تو شهی شهان همه چاکرت
تو مهی مهان همه بر درت
تو به شهر علم نبی دری
تو ز انبیا همه برتری
تو زنی به دوش نبی قدم
فکنی بتان همه از حرم
تو چه صادری تو چه مصدری
تو چه جلوه یی و چه مظهری
ز حدوث چتر و علم زنی
قَدم از قِدم به عدم زنی
من اگر خدای ندانمت
متحیّرم که چه خوانمت
تو تمیز مؤمن و کافری
تو قسیم جنّت و آذری
شب و روز، را تو مقدّری
تو مدبّری تو منوّری
به خدا «وفایی» با خطا
همه خوف او بود از بداء
دو جهان شود همه کربلا
ز فغان و ناله چو در عزا
ز جگر تو نعره ی حیدری
ز غم حسین چو برآوری