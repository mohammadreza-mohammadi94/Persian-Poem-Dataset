بحمدالله که از نیروی بخت و قوت طالع
در آخر شامل احوال ما لطف اله آمد
ز عون حق کلید نصرت و مفتاح فیروزی
به دست خسرو صاحب قرآن طهماسب شاه آمد
خراسان و عراق و شام در زیر نگین او
ز تیغ غازیان و لشکر و خیل سپاه آمد
لوای نصرت از پیش و سپاه بیکران از پی
به آذربایجان با این شکوه و فر و جاه آمد
به دفع رومی از تبریز سوی ایروان لشکر
روان کرد و خود از پی کینه‌جو و کینه‌خواه آمد
ز تیغ غازیان مشتاق چون گشتند سرتاسر
فنا از ایروان رومی و از دنبال شاه آمد
پی تاریخ پیر عقل گفتا شد بردن رومی
ز شهر ایروان و شاه گردون جایگاه آمد