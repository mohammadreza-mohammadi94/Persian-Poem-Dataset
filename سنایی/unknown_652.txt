هر که در راه عشق صادق نیست
جز مُرایی و جز منافق نیست
آنکه در راهِ عشق خاموش است
نکته‌گوی است اگر چه ناطق نیست
نکتهٔ مرد فکرت است و نظر
وندر آن نکته جز دقایق نیست
آه سرد و سرشک و گونهٔ زرد
هر سه در عشق بی‌ حقایق نیست
هر که مست از شراب عشق بود
احتسابش مکن که فاسق نیست
توبه از عاشقان امید مدار
عشق و توبه بهم موافق نیست
دل به عشق است زنده در تنِ مرد
مرده باشد دلی که عاشق نیست
ور سنایی نه عاشق است بگو
سخنش باطل است و لایق نیست