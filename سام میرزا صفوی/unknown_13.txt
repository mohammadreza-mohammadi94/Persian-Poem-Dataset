دلش بنور یقین از دریچه امروز
همه مشاهد احوال عالم بالاست
آن فلک رتبه ای که ناطقه را
نیست در وصف او توانائی
آنکه منشور دولت او را
ماه نو کرده است طغرائی
در جهانی و از جهان بیشی
همچو معنی که در بیان باشد
زیر این نه رواق مینا فام
چون شود گفته این همایون نام
آید از هر یکی بجای صدا
خلدالله ملکه ابدا
نه دعائی که شاعرانه بود
وز ره صدق بر کرانه بود
بل دعائی قرین صدق و صفا
مشتمل بر مصالح دو سرا
هم در او جاه و حشمت دنیی
هم در او عز و دولت عقبی
سر نهم بزمین عجز و نیاز
کای خدا، کار او بلطف بساز
عدل را در دلش چنان جا کن
که نراند برون ز عدل سخن
شرع را، پیشوای حکمش دار
حکم او را، ز شرع دار مدار
تا بود در جهان بقا امکان
باقیش دار شاه و شاه نشان
دولتش را در این سرای امید
ساز تخم سعادت جاوید
من نگویم که این و آنش ده
گویم آنش بده که آنش به