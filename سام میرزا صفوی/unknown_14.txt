بعد الحمد قبل کل کلام
بصفات الجلال و الاکرام
حمد او تاج و تارک سخن است
صدر هر نامه ی نو و کهن است
خامه چون تاج نامه آراید
دره التاج، نام او شاید
لیس کلامی یفی بنعت کماله
صل الهی علی النبی و آله
در جهان نیست متاعی که ندارد بدلی
خاصه عشق بود منقبت بی بدلی
دل فارغ ز درد عشق دل نیست
تن بیدرد دل، جز آب و گل نیست
ز عالم روی آور در غم عشق
که باشد عالمی خوش عالم عشق
غم عشق از دل ما . کم مبادا
دل بی عشق در عالم، مبادا
سخن، دیباچه دیوان عشق است
سخن، نوباوه بستان عشق است
خرد را کار و باری چون سخن نیست
جهانرا یادگاری چون سخن نیست
پیش و پسی بست صف کبریا
پس شعرا آمد و پیش انبیا
پایه ی شعر بین که چون ز نبی
نفی نعت پیمبری کردند
بهر تکذیب صحت قرآن
نسبت او بشاعری کردند