همه زانداز توام بهره غم افتاد فلک
از تو فریاد فلک
صرصر قهر تو در ماریه از آل زیاد
آتشی ریخت که داد
روزی آبستن شب های غم و آتش و دود
ترسم آید به وجود
هم پلنگان حجاز از دم گرگ تو به رم
هم غزالان حرم
خاندانی که بدو یافت عمارت گل و آب
دورت ای خانه خراب
بر مراد عدمی چند کنی نفی وجود
از در غیب و شهود
چند پوئی به غلط از در اعزاز لئام
راه ایذای کرام
کرده ای راست در این معرکه غایله زار
فتنه حادثه بار
صبر سندان به چنین سخت بلاسنگ و سبوی
تو همان آهن و روی
مرد و زن پیر و جوان دخت و پسر عبدو امیر
کشته گشتند و اسیر
تشنه لب تفته دل از خون بنین و اشک بنات
راندی از نیل فرات
تشنگی سوختگی خسته دلی خون جگری
بی کسی در بدری
دل و دیده همه را تا زحل از تخته گل
پی آن دیده و دل
مصطفی مات و علی محو و خدا تعزیه دار
روز محشر شب تار
والی از سینه و چشم آذر و نیسان آورد
تا زند از سر درد