افق از عکس شفق باز به خون شسته جبین
شیعیان ماتم کیست
چرخ گردیده مقید به سکون خاک مثال
ز انتقالات ملال
ناخن فتنه گشاده است چو ایام نشور
رشته عقد شهور
می برد بازوی اندوه به شمشیر ظلام
طره هندوی شام
گشته خاکستری این اطلس سبز بته دار
ریخت از بسکه غبار
نعره از پرده دل می گذراند زافلاک
مریم از توده خاک
کعبه چون چشم سیه مست عروسان ختا
رفته در نیل عزا
تربت پاک نبی واسطه طینت کل
ز اشک ارواح رسل
غرش شیر خدا ضیغم نی زار شرف
بشنو از دشت نجف
بسکه بر سینه زند فاطمه با خیل ملک
چار ایوان سمک
شاه و درویش گذشتند چو ماتم زده ها
پی ترتیب عزا
زاهد صومعه کز خرقه مهر است بری
با همه بی خبری
عاشقان را که بود عمر ابد بزم وصال
شده از فرط ملال
نچکد جام مگر از مژه خوناب جگر
زین عزا شام و سحر
خسرو ظلم بر آراسته صف ها ز ستم
بیرق کفر و علم
تشنه لب کیست خدایا که ز فردوس علا
به سوی کرب و بلا
گفت یغما مگر افتاد زپا، ریخت زهم
عرش با لوح و قلم