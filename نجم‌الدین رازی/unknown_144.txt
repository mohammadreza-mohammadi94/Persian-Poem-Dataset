سر نشتر عشق بر رگ روح زدند
یک قطره فرو چکید نامش دل شد
ای دل بهوای دوست جان را درباز
جان را چه محل هر دو جهان را درباز
بسیار نگویم که فلان را در باز
با هر چه ترا خوش است آن را درباز
هوای دیگری در ما نگنجد
درین سر بیش ازین سودا نگنجد
ای کرده غمت غارت هوش دل ما
درد تو زده خانه فروش دل ما
سری که مقدسان از آن محرومند
عشق تو فرو گفت بگوش دل ما
ای دل تو هزار سجده بر پیش رخش
کان سجده که تن برد نمازی نبود
ما را جز ازین زبان زبانی دگرست
جز دوزخ و فردوس مکانی دگرست
قلاشی و رندی است سرمایه عشق
قرایی و زاهدی جهانی دگرست
دل را همه آفت از نظر می‌خیزد
چون دیده بدید دل در و آویزد
سر بر در دل بپرده داری بنشست
تا هر چ نه یاد اوست در نگذارد
تا دل ز بدو نیک جهان آگاه است
دستش ز بد و نیک جهان کوتاه است
زین پیش دلی بود و هزار اندیشه
اکنون همه «لااله‌الاالله» است
زحمت غوغا بشهر بیش نبینی
چون علم پادشاه بشره در آید
باز آمده‌ام چو خونیان بردر تو
اینک سر و تیغ هر چ خواهی میکن
معشوقه بسامان شد تا باد چنین بادا
کفرش همه ایمان شد تا باد چنین بادا
دیدم رخت از غم سر مویی بنماند
جز بندگی روی تو رویی بنماید
با دل گفتم که آرزویی در خواه
دل گفت که هیچ آرزویی بنماند