شاه چو بر کند دل ز بزم و گلستان‌
آسان آرد به چنگ مملکت آسان‌
وحشی چیزی است مُلک و این زان دانم‌
کاو نشود هیچ‌گونه بسته به انسان‌
بندش‌ عدل است و چون به عدل ببندیش‌
انسی‌ گردد همه دگر شودش سان‌
اخوان ز اخوان به خیل و عد نفریبد
یوم حنین اذا عجبتکم بر‌خوان‌
اخوان بسیار در جهان و چون شمس‌
همدل و هم‌پشت من ندیدم ز اخوان‌
عیسی آمد سبک به چشم عدو زانک‌
تیغ نخواست از فلک‌، چو خواست هم‌خوان‌
کیست که گوید ترا مگر نخوری می‌
می خور و دادِ طرب ز مستان‌ بستان‌
شیر خور و آنچنان مخور که به آخر
زو نشکیبی چو شیرخواره ز پستان‌
شاه چه داند که چیست خوردن و خفتن‌
این همه دانند کودکان دبستان‌
شاه چو در کارِ خویش باشد بیدار
بسته عدو را برد ز باغ به زندان‌
مار بود دشمن و به کندنِ دندانش‌
زو مشو ایمن، اگرت باید دندان‌
از عدو آنگاه کن حذر که شود دوست‌
وز مُغ‌ ترس آن‌زمان که گشت مسلمان‌
نامه نعمت ز شکر عنوان دارد
بتوان دانست حشو نامه ز عنوان‌
شاه چو بر خود قبای عجب‌ کند راست‌
خصم بدرَدَش تا به بندِ گریبان‌
غرّه نگردد به عزّ پیل و عَماری‌
هر که بدیده است ذُلّ‌ اشتر و پالان‌
مردِ هنر‌پیشه خود نباشد ساکن‌
کز پیِ کاری‌ شده است گردون گردان‌
چنگ‌ چنان در زند در تن خسرو
چون بشناسد که چیست حال تن و جان‌
مأمون آن کز ملوکِ دولتِ اسلام‌
هرگز چون او ندید تازی و دهقان‌
جُبّه‌یی از خز بداشت بر تن چندانک‌
سوده و فرسوده گشت بر وی و خلُقان‌
مر ندما را از آن فزود تعجّب‌
کردند از وی سؤال از سببِ آن‌
گفت ز شاهان حدیث ماند باقی‌
در عرب و در عجم نه توزی‌ و کتّان‌
شاه چو بر خزّ و بز نشیند و خسبد
بر تن او بس گران نماید خفتان‌
مُلکی کانرا به دِرع‌ گیری و زوبین‌
دادش نتوان به آبِ حوض و به ریحان‌
چون دلِ لشکر ملک نگاه ندارد
درگهِ ایوان‌ چنانکه درگهِ میدان‌
کار چو پیش آیدش به میدان ناگه‌
خواری بیند ز خوار کرده ایوان‌
گرچه شود لشکری به سیم قوی‌دل‌
آخر دلگرمی‌یی ببایدش از خوان‌
دار نکو مر پزشک را گهِ صحت‌
تات نکو دارد او به دارو و درمان‌
خواهی تا باشی ایمن از بدِ اقران‌
روی بتاب از قِران‌ و گوی ز قُرآن‌
زهد مقّید به دین و علم به طاعت‌
مجد مقیّد به جود و شعر به دیوان‌
خلق به صورت قوی و خُلق به سیرت‌
دین به سریرت قوی و مُلک به سلطان‌
شاهِ هنر‌پیشه میرِ میران مسعود
بسته سعادت همیشه با وی پیمان‌
ای به تو آراسته همیشه زمانه‌
راست بدانسان که باغ در مهِ نیسان‌
رادی گر دعوتِ نبوّت سازد
به ز کف تو نیافت خواهد برهان‌
قوّتِ اسلام را و نصرتِ حق را
حاجتِ پیغمبری‌ و حجّتِ ایمان‌
دستِ قوی داری و زبانِ سخنگوی‌
زین دو یکی داشت یار موسیِ عمران‌
شکرِ خداوند را که باز بدیدم‌
نعمتِ دیدارِ تو درین خُرم‌ ایوان‌
چون به سلامت به دارِ ملک‌ رسیدی‌
باک نداریم، اگر بمیرد بهمان‌
در مثل است این که چون بجای بود سر
ناید کم مرد را زبونیِ ارکان‌
راست نه امروز شد خراسان زین سان‌
بود چنین تا همیشه بود خراسان‌
ملکِ خدای جهان ز ملکِ تو بیش است‌
بیشتر است از جهان نه اینک ویران‌؟
دشمن تو گر به جنگ‌، رخت تو بگرفت‌
دیو گرفت از نخست تختِ سلیمان‌
ور تو ز خصمان خویش رنجه شدی، نیز
مشتری آنک‌ نه رنجه گشت ز کیوان‌؟
باران کان رحمتِ خدایِ جهان است‌
صاعقه‌ گردد همی وسیلتِ باران‌
از ما بر ماست‌، چون نگاه کنی نیک‌
در تبر و در درخت و آهن و سوهان‌
کار ز سر گیر و اسب و تیغ دگر ساز
خاصه که پیدا شد از بهار زمستان‌
دل چو کنی راست با سپاه و رعیّت‌
آیدت از یک رهی‌ دو رستم دستان‌
زانکه تویی سیّدِ ملوکِ‌ زمانه‌
زانکه ترا برگزید از همه یزدان‌
شیر و نهنگ و عقاب زین خبر بد
خیره‌ شدند اندر آب و قعرِ بیابان‌
کس نکند اعتقاد بر کره خویش‌
تا نکنی‌شان ز خون دشمن مهمان‌
گر پری و آدمی دژم شد زین حال‌
ناید کس را عجب ز جمله حیوان‌
می‌ نخورد لاله برگ و ابر نخندد
تا ندهی هر دو را تو زین پس فرمان‌
خسروِ ایران تویی و بودی و باشی‌
گرچه فرو‌دست‌ غِرّه گشت به عصیان‌
کانکه به جنگِ خدا بشد به جهالت
تیرش در خون زدند از پی خذلان‌
فرعون آن روز غرقه شد که به خواندن‌
نیل بشد چند گامی از پی هامان‌
قاعده ملکِ ناصریّ‌ و یمینی‌
محکم‌تر زان شناس در همه کیهان‌
کاخر زین هول زخمِ‌ تیغِ ظهیری‌
با تن خسته روند جمله خصمان‌
گر نتواند کشید اسب ترا نیز
پیل کشد مر ترا چو رستمِ دستان‌
گر گنهی کرد چاکریت نه از قصد
کردش گیتی به نان و جامه گروگان‌
گر بپذیری، رواست، عذر زمانه‌
زانکه شده است او ز فعلِ خویش پشیمان‌
لؤلؤِ خوشابِ‌ بحرِ ملک تو داری‌
تا دگران جان کنند از پیِ مرجان‌
افسرِ زرّین ترا و دولتِ بیدار
و آنکه ترا دشمن است بدسگ کهدان‌
گل ز تو چون بویِ خویش باز ندارد
کرد چه باید حدیثِ خارِ مغیلان‌‌؟
به که بدان دل به شغل باز نداری‌
کاین سخن اندر جهان نماند پنهان‌
حرب و سخایست در دم چون رجالی‌ست‌
کان خجل است سایه را دادن سوان‌
شعر نگویم، چو گویم، ایدون گویم‌
کرده مضمّن‌ همه به حکمتِ لقمان‌
پیدا باشد که خود نگویم در شعر
از خط و از خال و زلف و چشمک خوبان‌
من که مدیحِ امیر گویم بی‌طمع‌
میره‌ چه دانم چه باشد اندر دو جهان‌
همّتکی‌ هست هم درین سر چون گوی‌
زان به جوانی شده است پشتم چوگان‌
شاها در عمر تو فزود خداوند
هر چه درین راه شد ز ساز تو نقصان‌
جز به مدیحِ تو دم نیارم‌ زد زانک‌
نام‌ همی بایدم که یافته‌ام نان‌
تا به فلک بر همی بتابد خورشید
راست چو در آبگیر زرّین پنگان‌
شاد همی باش و سیم و زرّ همی پاش‌
ملک همی دار و امر و نهی همی ران‌
رویت باید که سرخ باشد و سرسبز
که‌آخر گردد عدو به تیغ تو قربان‌