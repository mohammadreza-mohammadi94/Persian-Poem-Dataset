خیاط روزگار بر أندام هیچ کس
پیراهنی ندوخت که آخر قبا نکرد
غم چیزی رگ جان را خراشد
که گاهی باشد و گاهی نباشد
نه لایق بود عیش با دلبری
که هر بامدادش بود شوهری
زین خزان، تا چند باشی نعل دزد
گر همی دزدی، بیا و لعل دزد
جهان ای برادر نماند به کس
دل اندر جهان آفرین بند و بس
چه بندی دل خود برین ملک و مال
که هستش کمی رنج و بیشی ملال
که داند که این دخمه دام و دد
چه تاریخها دارد از نیک و بد
چه نیرنگ با بخردان ساخته است
چه گردن کشان را سر انداخته است
و من سره ان لا یری ما یسوئه
فلا یتخذ شیئا یخاف له فقدا
چو هست این دیر خالی سست بنیاد
به بادش داد باید زود بر باد
جهان از نام آن کس ننگ دارد
که از بهر جهان دل تنگ دارد
جهان بگذار بر مشتی علف خوار
مسیحاوار از آنجا دست بردار