بیا که رایت آن نائب آله رسید
نوید فتح و بشارت به مهر و ماه رسید
جمال بخت ز روی ظفر نقاب انداخت
کمال عدل به فریاد دادخواه رسید
سپهر دور خوش اکنون زند که ماه آمد
جهان به کام دل اکنون شود که شاه رسید
ز قاطعان طریق این زمان شود ایمن
قوافل دل و دانش که مرد راه رسید
عزیز مصر به رغم برادران غیور
ز قعر چاه برآمد به اوج جاه رسید
کجاست دشمن دجال فعل ملحد شکل
بگو بسوز که مهدیّ دین پناه رسید
صبا بگو که چها بر سرم ز فرقت تو
ز آتش دل سوزان و دود آه رسید
ز شوق روی تو جانا بدین اسیر فراق
همان رسید که ز آتش به روی کاه رسید
غزل خوش آمد و منصور بود و نور نداشت
چو در ثنای تو خواندم به مهر و ماه رسید
به هر که هرچه رسید از سعادت و اقبال
ز یمن ورد شب و درس صبحگاه رسید