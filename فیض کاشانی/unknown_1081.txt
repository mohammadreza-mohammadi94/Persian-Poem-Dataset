زین جهان پیروی آل نبی ما را بس
در قیامت ثمر حب علی ما را بس
نیست ما را که کم و کیف از ایشان پرسیم
ما و تسلیم که آن نصّ جلی ما را بس
اگر اعمال نکوهیده وگر نانیکوست
اعتقادات خوش ما به وصی ما را بس
شکر للّه که ما با همه عالم صلحیم
جنگ با وسوسه نفس دنی ما را بس‏
ذره‏ای بغض کسی در دل ما کی گنجد
بغض هر سه لعین ابدی ما را بس
ما نخواهیم در این نشأه که سلطان باشیم
لذت بندگی از دار دنی ما را بس
فیض از مال و بزرگی و ریاست بگذر
کنجی و ذوق حدیث نبوی ما را بس‏