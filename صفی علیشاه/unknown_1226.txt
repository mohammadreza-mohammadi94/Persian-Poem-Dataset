چون بر ایشان گفته شد که پیروی
آورند از حق به وجه معنوی
آنچه بفرستاده حق، ز آیات خویش
بعد از آیتها که بفرستاده پیش
پیروی گفتند آیا هستمان
آنچه ز آباء هست اندر دستمان
آنچه بر وی بوده اند آباء ما
متّفق باشد بر آن آراء ما
گرچه آن آبائشان بی مدرکند
از هدایت دور و بر حق مشرکند
بر مثل این کافران بر داعیند
آن چنان که هر رمه بر راعیند
مر بهائم را کند ناعق صدا
بشنوند اما نفهمند آن ندا
بل ز حیوانند بی ادراکتر
خواندن ایشان بود دور از ثمر
زآنکه آنها بشنوند آواز را
لیک نتوانند فهم راز را
وین گُره را غیر از آنکه نیست هوش
هم ز بهر استماعی نیست گوش
از حجر در عقل و دانش کمترند
نه همین گنگند یا کور و کرند
با بتانی که پرستند از غلط
گوئیا هم دانشند و هم نمط
می پرستند از جهالت سنگ را
همچو خود مصنوع بی فرهنگ را
مر شرف جویند از شیء خسیس
بر چنین عقلی همی خندد بلیس
کس ز خوان منعمی نعمت خورد
سجده وآنگه پیش لاشیئی برد
زین عجب تر نیست چیزی در جهان
شاید ار گیری عجب زین ابلهان