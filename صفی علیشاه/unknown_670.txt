یاد کن چون گفت لقمان با پسر
پند او می داد چون در خیر و شرّ
بر خدا تو شرک ناور یا بُنَی
شرک چون ظلمی بزرگ آمد به وی
هست این یک پند کافی گر یکی
باشد آگاه از معانی اندکی
هست هر چیز اندر این یک پند او
گر تویی در عقل، هم پیوند او
هم وصیّت آدمی را ما به عین
کرده ایم از نیکویی بر والدین
حمل کرد او را به شفقت مادرش
سستی ای بُد فوق سستی ز اخترش
باز بگرفتن ز شیر استش دو سال
شکر تا گویی مرا در کل حال
همچنین شکر پدر هم مادرت
سوی من برگشت باشد دیگرت
ور که بر شرکت به من کوشش کنند
آنچه را علمی بر آنت نیست چند
یعنی از تقلید نه از برهان تام
بل به نفی شرک، برهان شد تمام
پس مبر فرمانشان واندر جهان
باش با ایشان به صحبت رایگان
پیروی کن راه آن کس را به دین
کش بود برگشت سوی من یقین
او به توحید و به اخلاص عمل
باز بر حق گشته یعنی بی خلل
پس به من باشد شما را بازگشت
پس کنم آگاهتان از سرگذشت
زآنچه یعنی کرده اید اندر سند
در جهان با والدین از نیک و بد
از وصیّتهای لقمان بر پسر
حق تعالی می دهد دیگر خبر
ای پسر گر آدمی را در جهان
قدر خردل خصلتی باشد نهان
زیر سنگی در سماوات و زمین
آورد اندر حساب آن را یقین
زآنکه حق باریک دان است و خبیر
بر هر آن موجودی از بالا و زیر
دار در وقت ای پسر برپا نماز
کن به نیکی امر و از زشت احتراز
باش در رنج و مشقت ها صبور
إنَّ ذَلِکَ کُلَّ مِنْ عَزْمِ الْأمُور
یعنی اندر کارها عزم خداست
چاره نبود زآنچه در حکم قضاست
می مگردان روی خویش از مردمان
کاین است فعل اهل کبر اندر نشان
ره مرو در ارض از روی نشاط
شاد و بخرامنده یعنی ز انبساط
این نباشد جز که از عُجب و غرور
لَا یُحِب کُلَّ مُخْتَالٍ فَخُور
شو به رفتارت میان رو بر جمیع
در ره اعنی نه بطیء و نه سریع
صوت خود کوته کن و آور به زیر
أنکَرَ الْأصوَاتِ لَصَوتُ الْحَمِیر
صوت خر را چون که بردارد، شنو
کآن ز بهر شهوت است و کاه و جو