تا بداند کآن دورویان آشکار
گفته شد کآیند چون در کارزار
یا کنید از دشمنان سدّ ثغور
یا نماییدش ز حد خویش دور
یعنی اندر راه حق کوشید سخت
یا محمّد(ص) را برون بندید رخت
بعد از آن، کو را به خود دادید راه
باشد این سستی دگر عیب و گناه
می بگفتند ار بُدیم آگه ز حال
که کنند آن مشرکین آخر قتال
پیروی کردیم ما هم با شما
در قتال آن جماعت بی خطا
سوی کفر آن رو ز ایشان اقربند
تا به ایمان گرچه صاحب مذهبند
بر زبان گویند چیزی را که نیست
هیچشان در قلب و حق داند که چیست
این نباشد غیر عذری در مهم
حق بود دانا به سِر مکتتم
آنکه میگفتند با اخوان خود
قاعد و فارغ ز حال نیک و بد
بردی از فرمان ما در کارزار
کی شدندی کُشته آن مردان کار
بازگو دارید گر گویید راست
موت را از نفس خود که امر خداست
می نپندار آنکه اندر راه حق
کُشته گشتند از عهود ماسبق
مرده اند ایشان که نزد کردگار
زنده بل باشند و از حق رزق خوار
شاد و خُرسند از فزونی ها که داد
حق بر ایشان چون بر آن بود اعتماد
همچنین مستبشر از آل و تبار
که کنند از بعد ایشان کارزار
گر نه با ایشان به فیضی ملحقند
در قتال مشرکین یار حقند
ور به ایشان نوبتی ملحق شوند
همچو ایشان رهن فضل حق شوند
بیند ار کس در حضور کردگار
می کنند آل و تبارش کارزار
مرحبا گوید خداشان در قتال
شادی او بنگر از ابناء و آل
نیستشان از قتل و غارت، ترس و غم
یا که شد از قلزمی یک قطره کم
او چه غم دارد که دنیا سر به سر
شد ز سیلاب فناء زیر و زبر
یا چه خوف از آنکه فرزندان او
میشوند از فضل حق مهمان او
میشوند اعنی به فرمان رسول
در ره حق کشته بی نقص و نکول
ور که هم مانند چندی در جهان
در معاش است او کفیل آن مهان
شاد آن کش حق بود یار و ولیّ
وز حقش مرآت جان شد صیقلی
جانش دائم در حریم حق به طوف
چیست او را در دو عالم حزن و خوف
شادمان از نعمت و فضل خدا
کآن ندارد در فزونی انتها
کی شود در نزد ربّ العالمین
ضایع و نابود اجر مؤمنین