بر رسولش آنچه حق ز اهل قری
بازگردانید بی چون و چرا
از منال و مال بی حرب و قتال
از خدا و از رسول است آن منال
در ذوی القربی و ایتام ذلیل
هم ز مسکینان و ابناء السبیل
هست ذی القربی به نزدیک قبول
اهل بیت و عترت و خویش رسول
حکمها باشد در این آیت فزون
هل که ماند این بیان اندر کمون
گفته اند احکام آن را سر به سر
باشی ار واقف ز تاریخ و خبر
فکرت ما دور از این تصویر بود
این قدر هم لازم تفسیر بود
می نباشد تا که آن چیز از شما
در تداول در میان اغنیا
وآنچه از فیء و غنیمت ها رسول
بر شما بدهد بگیرید از قبول
وآنچه نهی از آن نماید بر شما
باز پس زآن ایستید از مدعا
هر که ننماید ز نهی اش اجتناب
جاودان اندر هلاک است و عذاب
از خدا ترسید و از روز حساب
زآنکه باشد بس شدید او را عذاب
وآن فقیران مهاجر کز بلد
گشته اند اخراج بی مال و مدد
چون نمودند از سراهاشان برون
منعشان کردند از مال و شئون
کردی از آن هجرت و رنج و تعب
از خدا افضال و خوشنودی طلب
قصدشان یعنی از آن هجرت نبود
غیر خوشنودی خلاّق ودود
از ره حبّ خداوند و رسول
هجرت و محنت نمودندی قبول
یاری حق می کنند از جان و مال
هم اعانت بر رسول ذوالجلال
یاری دین خدا یاری اوست
یاری احمد (ص) مددکاری اوست
این گروه ایشان بوند از راستان
راستکار و راستگو در امتحان