کیست تا دارد شما را کو نگاه
از عذاب روز و شب بی گاه و گاه
بلکه از ذکر خدای خویشتن
میکنند اعراض و غافل زآن محن
هستشان آیا خدایانی که باز
دارد از ایشان عذاب ما به ساز
بلکه نتوانند معبودانشان
نفس خود را کرد یاری بیگمان
نیست هم مصحوبشان یاریِ ما
تا بمانند از نگهداریِ ما
کافران و آبائشان را بهره ور
بلکه ما کردیم از هر رهگذر
عمرشان تا گشت در مدت دراز
پس نمی بینند آیا هیچ باز
اینکه ارض کافران را می کنیم
ناقص از اطراف تا یابند بیم
آوریم اعنی به حوزه مسلمین
قلعه ها و قریه هاشان را چنین
گردد از هر جا بناها سرنگون
پس بوند آیا که ایشان غَالِبُون
گو بترسانم شما را من به پیش
خود به وحی حق نه از گفتار خویش
خواندنی را نشنوند اما کران
بیم کرده چون شوند از سروران
گر رسد بر کافران چیزی قلیل
از عذاب کردگار از هر قبیل
می بگویند از عناء یَا وَیلَنَآ
پس به خود بودیم استمکاره ما
می گذاریم آن ترازوهای عدل
بر جزای روز حشر از رای عدل
پس ستم دیده نگردد آن نفس
خردَلی از قدر حقش هیچ کس
آوریم آن را و در میزان نهیم
هم مجازاتی به قدر آن دهیم
یعنی آن مثقال را کز خردَل است
می بسنجیم ار چه باشد خوار و پست
ما بسی باشیم کافی در حساب
هم به حفظ جمله دانا بر صواب
ما به موسی و به هارون در خطاب
از عطاء دادیم فرقان و کتاب
هم ضیاء و پند بر پرهیزکار
کآن کسان ترسند از پروردگار
خوف خود دارند از مردم نهان
وز قیامت ترسناکند آن کسان
وین بود ذکری مبارک از خدا
که فرستادیم آن را بر شما
یعنی این قرآن که خیر استش عیان
پس کنید آیا شما انکار آن