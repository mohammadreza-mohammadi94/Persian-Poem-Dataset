می ندیدند ایچ آیا که چسان
ابتداء حق کرد در خلق جهان
پس مر او را بازگرداند دگر
وین بس آسان است بر ربّ البشر
گفت ابراهیم که گفته به من
حق تعالی گو به خلق از مرد و زن
سیر از فکرت کنید اندر زمین
پس نکو بینید از چشم یقین
خلق را تا او چگونه آفرید
آورد پس نشأة دیگر پدید
چون توانا باشد او بر کلّ شیء
قابل شیء نیست ، نکند آنچه وی
می کند آن را که می خواهد عذاب
هم کند رحم ار که خواهد بی حساب
هم به حکمش باز گردیده شوید
بر فعال خود جزاء دیده شوید
هم شما عاجز کننده ربّتان
نیستید اندر زمین و آسمان
از عذابش تا کنید اعنی فرار
با قضاء نتوان نمودن گیر و دار
هم شما را نیست از غیر خدا
دوستی و یاوری در دو سرا
وآن کسان کایشان به آیات خدا
نگروند و بر لقایش در جزا
آن گروهند از نشان حکمتم
ناامید از بخشش و از رحمتم
هست ایشان را عذاب اندر جحیم
آن عذاب دردناک بس الیم
پس نبود او را جواب از آن گروه
جز که گفتند اُقتُلُوهُ أو حَرِّقُوه
پس نجاتش حق ز آتش داد و این
آیتی بُد بهر قوم مؤمنین