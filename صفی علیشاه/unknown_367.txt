فرقۀ پیشینیان را ما هلاک
خود نکردیم ایچ آیا در مغاک
پس درآریم آخرین را هم ز پی
مشرکین چون اولین کردند طی
بر گنهکاران کنیم اینسان عمل
مر مکذب راست ویل آن روز بل
ما شما را ز آب بی مقدار و خوار
نافریدیم ایچ آیا از قرار
در مقرّ استواری بس نگاه
داشتیم آن را نگردد تا تباه
جای دادیم اعنی آن را در رحم
تا زمانی کوست معلوم از مهم
وآن بود نُه ماه کمتر یا فزون
ای فَقَدَرنَا فَنِعمَ الْقَادِرُون
بر مکذب کو ندارد باور این
مر عذاب است و بلائی یوم دین
ما نکردیم ارض را آیا کِفَات
بر همه احیاء و اموات از ثبات
هم بگردانیم در ارض از قرار
کوه های سرفراز استوار
می بنوشاندیم شیرین و زلال
بر شما آب از منابع در جبال
وادی دوزخ بود در رستخیز
بر مکذب کوست در انکار نیز
جانب دوزخ شوید اکنون روان
زآنچه می کردید خود تکذیب از آن
پس به سوی سایه ای اکنون روید
که بود او را سه شعبه بس شدید
سایه ای نی کوست مانع از تعب
دفع نکند چیزی از کافر لَهَب
دوزخ اندازد شراره پر ز بیم
بر مثال کوشکهای بس عظیم
گوییا هست آن شررها بی درنگ
بر نمود اشتران زرد رنگ
آن عذاب و آن عِقاب بی کران
بر کسی که می کند تکذیب آن