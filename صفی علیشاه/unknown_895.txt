عادیان بودند ایشان قوم هود
باز صالح بُرد دعوت بر ثمود
زآن أخَاهُم صالِحاً فرمود رب
کو برادر بود با قوم از نسب
گفت یا قَومِ اعبُدُواْ االلهَ مَالَکُم
مِّنْ إلَهٍ غَیرُهُ و اولی لَکُم
غیر از او نبود خدایی کآفرید
مر شما را از زمین اینسان پدید
عمر افزون دادتان با ملک و مال
در زمین هم قوّت و قدر و مجال
پس ز وی خواهید آمرزش شما
سوی او گردید باز از ماسوی
مر خدای من قریب است و مجیب
برده هر امیدواری ز او نصیب
قوم گفتندش که امید صلاح
بر تو ما را بود افزون هم فلاح
پیش از اینکه دعوی پیغمبری
در میان ما کنی یا برتری
بودمان قصد اینکه باشی مستشار
در میان ما به عزّ و اقتدار
ز امر و نهی ات رو نگردانیم باز
باشدت در قوم هر نوع امتیاز
از تو ما گشتیم اینک ناامید
زآنکه بینیمت برون از عقل و دید
نَهیمان آیا نمایی زآنچه بود
پیشۀ آباء ما اندر نمود
زآنچه یعنی می پرستیدند باز
گویی از آن ما نماییم احتراز
هم به تحقیق آنکه ما داریم شک
زآنکه خوانی سوی او ما را تو یک
ما به دین خود نداریم ایچ ریب
تا بر آن گیری تو از ما هیچ عیب
گفت گر باشم من از پروردگار
حجتی را در کمال اعتبار
داده باشد رحمتی از نزد خود
راه تا یابند قومی بی خرد
پس که باشد کو مرا یاری کند
از عذاب حق نگهداری کند
ترک امرش گر نمایم از وجوه
نزد تبلیغ رسالت بر گروه
پس نیفزایید جز تَخْسیر هیچ
بر من از اندیشه های پیچ پیچ
همچنین در باب ناقه گفت راست
قوم را در پند کاین ناقۀ خداست
کرده آن را بر شما حق آیتی
تا مگر گیرید از وی عبرتی
پس گذاریدش خورد تا از گیاه
نوشد آب از چشمه در ارض اِله
نه رسانید ایچ آزاری به وی
زآنکه این ناقۀ حق است و نیک پی
پس کنید ار قصد آزارش عذاب
بر شما آید به نزدیک از شتاب
ناقه را کردند پس پی از تبر
شرح آن گوییم در سورة قمر
بعد عقر ناقه بچۀ او به کوه
رفت و زد سه بانگ از روی ستوه
آن زمان صالح نبود اندر محل
چونکه آمد گشت آگه زآن عمل
گفت میباشید باقی در حیات
تا سه روز و بعد از آن نبود نجات
هیچ در این وعده نبود اختلاف
غیر مکذوب است یعنی بی خلاف
چارشنبه زرد شد رخها چو کاه
پنجشنبه سرخ و در جمعه سیاه
پس چو امر ما در آمد با شتاب
رست صالح با مطیعین از عذاب
رحمتی بود این ز ما که مهتدی
خود به ره گشتند و محفوظ از بدی
وز عذاب آن چنان روزی که بود
جمله رسوایی و خواری بر ثمود
بس توانا باشد آن پروردگار
بر نجات مؤمنان از هر قرار
باز غالب بر هلاک دشمنان
نزد حکمت چون رسد هنگام آن
صیحه ای اهل ستم را برگرفت
که نبود از وی فزونتر در شگفت
در سراها جمله مُردند آن چنان
که نبُد هرگز تو گویی کس در آن
می بدانید اینکه بودندی ثمود
بر خدای خویش کافر در عهود
هم بدانید اینکه از بهر ثمود
هست دوری یعنی از نور وجود
بعد ذکر قوم صالح وآن سقوط
می نماید حق بیان از قوم لوط