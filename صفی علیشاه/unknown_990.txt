گفت رو هر کس تو را گردد مطیع
پس به دوزخ جایتان ب اشد جمیع
این جزاء موفور باشد بر شما
پس بجنبان شان توانی گر ز جا
یعنی از بادت نجنبد هر کسی
جز که باشد در ره طاعت خسی
هر که را پس می توانی تا به موت
می بجنبان بر مراد خود ز صوت
می برانگیزان بر ایشان لشکرت
از سوار و از پیاده در برت
از سوارانش تو را بدهم خبر
تا شناسی چونکه گردد حمله ور
خشم و شهوت، نخوت و عجب و ریاء
هر یک اندازندت اندر صد بلاء
همچو باد صرصر آیندت به تاخت
هر زمانی با لباسی ناشناخت
ور شناسی هم نپندارم به کار
هیچ از ایشان جان بری در گیر و دار
تا زنی چشم و بگردانی کلاه
روزگارت گشته در یک دم سیاه
این بود بر مرد و نامرد آزمون
تا بدانی حد خود را در شئون
گفت زآن رو از پیاده و ز سوار
بر خلایق حمله کن از هر کنار
شرکت اندر مال و فرزندانشان
هم نما در وعدة احسانشان
وعد شیطان نیست جز کذب و فریب
کس نَبُرد از غیر خواری زآن نصیب
بر عبادم نیست استیلاء تو را
می نبیند از رهی اصلا تو را
بس بود پروردگارت در سبیل
بندگان خویش را یار و وکیل
تا نگهشان دارد از وسواس تو
وز هوای نفس و از ارجاس تو
بر شما باشد کسی پروردگار
که براند فُلکها را در بحار
تا کنید از فضل او روزی طلب
رحمتش بهر شما سازد سبب
بر شما باشد خدا بس مهربان
حل مشکلها کند در هر زمان
چون رسد سختی شما را در بحور
غیر او نارید چیزی در خطور
گم شود از یادتان در جستجو
می پرستید آنچه را الاّ که او
پس چو او برهاندتان بر سوی بر
رو بگردانید ز او بار دگر
هست انسان بس به نعمت ناسپاس
میشود طاغی چو گشت او بی هراس
پس شدید آیا که ایمن از هلاک
او فروتان میتوان بردن به خاک
یا فرستد بر شما بادی که سنگ
بر شما بارد چو باران بی درنگ
پس نیایید ایچ اندر شهر خویش
مر نگهدارنده ای از بهر خویش
ایمن آیا هم شدید از آنکه باز
عودتان بدهد به دریا ز اهتزا
پس فرستد باد همچون برقتان
بشکننده تا نماید غرقتان
از پی کفرانتان پس سوی ما
ره نیابید اندر آن غرق و فنا