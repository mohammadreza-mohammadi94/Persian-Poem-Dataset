گوید او باشید ای مردم خموش
اندر آن بی حرف و گفتار و خروش
زآنکه شأن این است اندر افتقاد
فرقه ای بودند و گفتند از عباد
که خود آوردیم ایمان ای خدا
پس بیامرز و ترحّم کن به ما
چون تویی بهتر ز بخشایندگان
جز تو بخشاینده نی بر بندگان
پس خود ایشان را شما بر ریشخند
برگرفتید از کلام ناپسند
تا ببرد از یادتان ذکر مرا
خنده می کردید چون بر اولیا
بدهم ایشان را جزاء امروز من
صبر کردند آنچه ایشان در محن
رستگارانند امروز آن گروه
کز شما بودند در رنج و ستوه
گوید از روی شمار اندر زمین
چندتان بودی درنگ اندر سنین
پس بگویند آن درنگ ما نبود
جز که روزی یا کمی زآن در نمود
پس بپرس آن را ز ارباب شمار
کآگهند از هر عدد در روزگار
گوید آن گوینده یعنی جبرئیل
بُد شما را نی درنگ الاّ قلیل
گر بدانید اینکه دنیای قصیر
بس بود در جنب این عالم حقیر
پس شما پنداشتید آیا کجا
بر عبث خود خلقتان کردیم ما
هم به ما راجع نمی گردید باز
بوده است ایجادتان لغو و مجاز
پس بود برتر خدای بی نیاز
زآنکه خلقی آفریند بر مجاز
پادشاهی که سزاوار است او
بر خدایی لا اله غیرهُ
خالق عرش کریم اعنی محیط
ماسوی را از مرکب تا بسیط
وآنکه خواند با خدا دیگر خدا
نیست او را حجتی در ادعا
پس جز این نبود که باشد برقرار
مر حسابش نزد آن پروردگار
رستگاری، کافران را نیست هیچ
برخلاف مؤمنان اندر بسیج
گو بیامرز و ببخش ای رب دین
چون تویی بر خلق خیر الراحمین