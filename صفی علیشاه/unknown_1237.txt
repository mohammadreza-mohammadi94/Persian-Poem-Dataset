از منادیِ تو ای پروردگار
ما شنیدیم این نداء، لیل و نهار
که به رب ای اهل ایمان بگروید
این نداء را از دل و جان بشنوید
آن منادی بود عقل و هوش ما
گفت او چون حلقه شد در گوش ما
پس به ایمان با رسولان آمدیم
ثابت اندر راه ایمان آمدیم
جرم ما را پس بیامرز از کرم
باز دار از سیّئات ما قلم
می بمیران با نکوکارانمان
یار کن در حشر با ابرارمان
آنچه بر ما وعده کردی از رسل
کن عطاء چون معطی ای بر جزء و کل
هم مده رسوایی اندر رستخیز
خلف میعاد از تو ناید در تمیز
پس اجابت کردشان پروردگار
کو فزاید در عطاء بر مزد کار
مزد عامل نیست ضایع نزد من
از شما بعضی ز بعض از مرد و زن
وآنکه هجرت کرد از دار و دیار
یافت ایذا در رَهم با کارزار
کُشته شد یا خورد زخمی در قتال
کرد یا امداد پیغمبر به مال
ما بپوشیم آنچه ز ایشان است زشت
هم درآریم از رضاشان بر بهشت
که بود جاری ز زیرش نهرها
این چنین پاداش یابند از خدا
هست پاداش نکو در نزد حق
که رساند بر عباد مستحق
تا که نفریبد کسی را ز اهل دین
ضرّ و نفع اهل کفر و اهل کین
مؤمنان گفتند با جوش و خروش
ما گرسنه کافران در عیش و نوش
زآنکه می رفتند کفار و یهود
در سفرها بهر بیع و بهر سود
آمد این آیت که سود کافران
کآورند از شهرها باشد زیان
تا مبادا کس خورد از آن فریب
سود مؤمن نیست جز صبر و شکیب
آن متاع دنیوی بس اندک است
حاصل عمر و حیات مشرک است
عاقبت آن نعمت و مال و منال
بهر ایشان نیست جز وزر و وبال
جایشان دنیا چو ز ایشان درگذشت
دوزخ آمد در زمان بازگشت
وآن بود بر کافران بِئسَ الْمِهاد
از پی پاداش کفران و فساد
وآنکه در تقواست حق منظورشان
کرده نی دنیای دون مغرورشان
بهر ایشان است جنّات برین
واندر آن جوهای شیر و انگبین
چیست دانی معنی شهد و لبن
علم و عرفان نزد عقل ممتحن
اندر آن باشند آنها جاودان
وز خدا بر خوان فضلش میهمان
بهر ابرار آنچه در نزد خداست
بهتر از ملک دو کون ا ندر جزاست
هم کسی می باشد از اهل کتاب
که به حق آورده ایمان در غیاب
کرده تصدیق او به انجیل از خدا
هم به قرآن کوست نازل بر شما
مر خدا را خاشعند اندر همم
می بنفروشند آیاتش به کم
همچنان که رشوه خواران از غرض
می کنند آن را به شیء کم عوض
آن گروه اجری است ایشان را به کار
در شماری زود از پرودگار
از نصاری مُرد مردی با حضور
کرد پیغمبر نمازش را ز دور
زآنکه بر وی داشت تصدیق آن خلیل
بر نبی داد این خبر را جبرئیل
بَددلان گفتند این بر نارواست
زآنکه او خارج ز دین مصطفاست
آمد این آیت که تا دانند خلق
رفته او بیرون ز دنیا پاک دلق
بوده مؤمن بر رسول و بر کتاب
کرد پیغمبر نمازش بر صواب