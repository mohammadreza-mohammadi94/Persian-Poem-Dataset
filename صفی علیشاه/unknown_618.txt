وعده حق فرمود و ننماید خلاف
وعده خود را بدون اختلاف
لیک مردم این ندانند اکثری
که ندارند از بهار جان بری
می بدانند آنچه باشد آشکار
از حیات دنیوی در روزگار
یعنی از امر معاش و زندگی
نی ز معقولات و حسن بندگی
غافلند از آخرت وز کار آن
آگه از ظاهر ز معنی بی نشان
فکر اندر نفس های خویشتن
نیستشان آیا که بر وجهی حسن
حق سماوات و زمین را نافرید
وآنچه باشد بین این هر دو پدید
جز به حق یعنی به حکمت زآنچه خواست
هم به مقصود صحیح آن کرد راست
از پی وقتی معیّن از زمان
که ز حکمت نام برده گشته آن
بر لقای رب خویش اکثر ز ناس
کافران باشند و دور و ناشناس
سیر ننمودند آیا در زمین
پس ببینند از مآل سابقین
تا چگونه بوده است انجامشان
پیش از ایشان از نشان و نامشان
بوده اند آنها از ایشان سخت تر
در توانایی و قوّت سر به سر
و آثَار و الْأرض یعنی منقلب
ساختند آن را فزون از مایجِب
همچنین کردند تعمیر اندر آن
پیش از آنچه کرده اند آن مکیان
از بساتین وز بیوت و کاخ و قصر
غرس اشجار و قنات و جو به حصر
آمد ایشان را ز نزد حق رسل
با بیان و بیّنات از جزء و کل
پس نبود آنکه خدا از بیش و کم
کرده باشد هیچ بر ایشان ستم
لیک بودند آن کسان ظالم به خویش
بود فعل زشتشان ز اندازه بیش
ظلمشان گردید بر خسران سبب
بهر خود کردند آن خواری طلب
حق نخواهد جز نکویی بهر خلق
لیک خار آن کو خورد گیرد به حلق
پس بود انجام بدکاران بدی
بر بدان آید عذاب ایزدی
آنکه بشمردند آیت های حق
کذب و میکردند استهزاء و دق