پس کتاب و حکمتش آموخت حق
داده از تورات و انجیلش ورق
پس فرستادش بر اسرائیلیان
دارم از رب گفت ز آیتها نشان
هیئتی سازم ز گِل چون طیرها
پس دمم در وی که پرّد بر هوا
بِه نمایم کور و پیس واله را
زنده سازم مردة صد ساله را
میدهم از خانه هاتان من خبر
تا چه دارید و خور ید از ماحَضَر
این کنم با اذن ربّ العالمین
بگروید ار زین نشانیها به دین
باور ار داریدم از چیزی که هست
یعنی از تورات ما بین دو دست
بعضی از آن، که شما را بُد حرام
بر شما سازم حلال اندر مقام
یعنی احکامی که مشکل بود و شاق
بر شما آسان نمایم در سیاق
آیت آرم بر شما از کردگار
تا که داریدم به تصدیق استوار
پس بترسید از خدای ذوالمنن
هم برید از جان و دل فرمان من
بر شما و ماست او پروردگار
پس پرستیدش به وجه انحصار
این بود بر حق تعالی راه راست
پس شدندش قوم منکر که افتراست