سوی قومش نوح را بر ما یقین
خود فرستادیم دعوت را چنین
گفت یَا قَومِ اعبُدُوا االلهَ مَالَکُم
مِّنْ إلَهٍ غَیرُهُ أولَی بِکُم
او خدای بر حق است آیا شما
می نپرهیزید از شرک و دغا
پس بگفتند آن ملأ از قوم او
آن کسان که نگرویدند از عتو
نیست این جز آدمی مثل شما
خواهد افزونی از این جوید به ما
خواستی وز حق فرستادی ملک
بر رسالت در خلایق بی ز شک
هیچ نشنیدیم این را ما به کیش
در پدرهامان کز این بودند پیش
کآدمی گردد پیمبر بر بشر
غیر یک معبود یا نبود دگر
نیست نوح الاّ که مردی در نمون
که در او نوعی است از صرع و جنون
پس بریدش تا زمانی انتظار
که بمیرد یا گذارد گیر و دار
یا کنیدش حبس تا وقتی که او
تنگ آید بگذرد زین گفتگو
نوح چون مأیوس شد ز ایمانشان
گفت ای پروردگار بینشان
ده مرا یاری و برهان از محن
زآنچه کردند این گُره تکذیب من