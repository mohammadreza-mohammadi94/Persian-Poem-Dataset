نوح را گوید فرستادیم هم
سوی قومش گفت با قوم از کرم
من ز حق باشم شما را بیم ده
بر هویدا زآن شوید ار منتبه
میکنم دعوت که نپرستید باز
جز خدا را گر که دارید امتیاز
بر شما من ترسم از یَومٍ ألِیم
کز عذابش زهره ها گردد دو نیم
پس بگفتند آنکه بودند از عظام
کافر اندر وی ز قومش در مقام
ما نبینیمت به غیر از آدمی
مثل خود در عجز و فقدان و کمی
هم نبینیم آنکه تابع گشته کس
مر تو را غیر از اراذل بر هوس
بی تأمل، بی تفکر، بی نظر
پیروی کردند از تو در سیر
چون مزیّت بود نزد آن گروه
منحصر بر مال دنیا از وجوه
وآنکه از مالش نبُد چیزی به دست
می نمود اندر نظرها خوار و پست
زآن سبب گفتند افزونی به ما
هیچ از وجهی نباشد در شما
می نبینیم از شما فضلی یقین
جز که پنداریمتان از کاذبین
نوح گفت آیا گر آرم آیتی
کآن بود بر صدق قولم حجتی
داده باشد بر من آن پروردگار
بخششی از نزد خود کامل عیار
پس بماند بر شما پوشیده آن
زآنکه باشید از تغافل بد گمان
لُبّ معنی اینکه گر من کاذبم
پس چه گویید ار به حجت غالبم
داده باشد حجتی بر من خدا
مخفی از ترک تدبّر بر شما
آن زمان آیا کنیم الزامتان
بر قبول دعوت اسلامتان
وآنگهی که کاره اید از وی شما
نی کنیم اکراهتان بر اهتدا
من به تبلیغ رسالت از وجوه
از شما چیزی نخواهم ای گروه
مزد کاری را نباشم ملتمس
مبلغ و مالی که شاق آید به کس
می نباشد اجر من جز بر خدای
کو نمودم بر خلایق رهنمای
قوم گفتند این اراذل را ز خویش
دور کن تا با تو بنشینیم بیش
گفت من هرگز نسازم طردشان
زآنکه بس بینم در ایمان فردشان
نیستم راننده ایشان را ز خویش
ثابتند از آنکه در ایمان و کیش
چون توان راند آنکه را حق خوانده است
اهل حق را هر که راند او رانده است
چون کنند ایشان ملاقات خدا
خصم پس گردند با راننده ها
لیک من بینم شما را فرقه ای
در بحار جهل یکجا غرقه ای
یار من تا کیست ای قوم از انام
طرد ایشان را ز حق در انتقام
در نمی یابید آیا پس شما
آنکه باشد طردِ ایشان بر خطا
قوم گفتند این جماعت بر یقین
که نمایی مدح ایشان این چنین
مر موافق با تو اندر ظاهرند
لیک در باطن همانا منکرند
نوح گفتا من نگویم نزد من
هست مخزنهای علم ذوالمنن
می نگویم اینکه دانم علم غیب
از بواطن تا خبر بدهم به عیب
هم به وحدانیّت حق قائل است
مؤمن اندر ظاهر او نی غافل است
یا مراد نوح بود از این سخن
که خزینۀ رزق نبود نزد من
یا نگویم آگهم بر غیب ها
تا بدان گیرید بر من عیب ها
از تعجب تا کنید انکار من
جاحد فضلم شوند این انجمن
هم نمی گویم که من باشم ملک
تا کس از قولم فتد در ظنّ و شک
هم نگویم آن کسان کز ناگزیر
چشمهاتان بیند ایشان را حقیر
حق نخواهد دادشان خیری که هست
خود بر ایشان حق ز ما داناتر است
این نمایم گر من، استمکاره ام
چون شما از ملک عقل آواره ام