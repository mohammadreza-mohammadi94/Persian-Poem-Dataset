هم ز ایشان فرقه ای باز از کتاب
بر زبان پیچند بهر انتساب
بر گمانشان کز کتاب است آن همه
نز کتاب است آنچه گویند آن رمه
یعنی از حق است این اقوال و نیست
از خدا آن بلکه کذب و افتری است
بر خدا دانسته این بهتان زنند
نی که نادانند بر کذب و نژند
با نبی گفتند ترسا و یهود
مر تو را خواهی خدا خوانیم زود
یا پرستیمت به وجه بندگی
سجده آریمت به نازیبندگی
گفت پیغمبر معاذ الله که من
کس پرستم جز خدای ذوالمنن
یا به سجدة غیر حق باشم رضا
یا کنم کس را بر این امر از خطا
آمد این آیت که نبود از بشر
کس سزاوار کتاب از دادگر
یعنی او را حق دهد پیغمبری
بخشدش بر خلق، حکم و داوری
پس بگوید از هوی بر مردمان
که مرا باشید عبد و بندگان
یا پرستش غیر حق را جایز است
یا من و ما، ماخَلَق را جایز است
جز که می باشید عبد و حق پرست
زآنچه دارید از کتاب الله به دست
تا بخوانید آن به خلق از عدل و داد
از ره دانایی و دین بی فساد
هم نفرماید که گیرید از طلب
مر ملایک و انبیاء بر خویش رب
امرتان آیا کند بر کفر و کین
بعد از آنکه خواند بر اسلام و دین