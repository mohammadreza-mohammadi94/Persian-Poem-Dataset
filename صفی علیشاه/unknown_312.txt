می بجویید ار که مرتد شد زنی
خرجشان از کافران دور از فنی
می بجویند از شما هم کافران
خرج کردند آنچه در مَهر زنان
آنچه شد مذکور فرمان خداست
بینتان حکم از طریق استواست
اوست دانا بر صلاح بندگان
حکم بر حکمت کند مابینتان
ور یکی ز ازواجتان بر کافران
گشت ملحق ز ارتداد اندر عیان
فوت شد خرج از شما پس عاقبت
با شما باشد ظفر از هر جهت
آورید آخر غنیمت ها به دست
چون بر ایشان از شما آمد شکست
یا ز عَاقَبتُم عقوبت شد مراد
کز شما وارد شود بر بد نهاد
پس دهید آنانکه رفت ازواجشان
سوی دارالکفر از دارالامان
مثل آنچه نفقه کردند از مهور
می بترسید از خدا اندر امور
آن خداوندی که بر وی مؤمنید
امر و نهی اش را هم از جان موقنید
ای پیمبر چونکه آیندت زنان
بگرویده بهر بیعت هر زمان
اینکه بر حق شرک می نارند پس
چیزی از اصنام و اوثان یک نفس
هم ندزدند و زناء ندهند باز
هم کنند از قتل اولاد احتراز
بر جنین نکنند مر قصد هلاک
هم نه دخترهای خود زنده به خاک
می نیارند ایچ بهتان و افترا
آنچه ایشان راست بین دست و پا
بر کسی ندهند یعنی از ستم
نسبت طفلی که هست اندر شکم
بر تو عاصی هم به کردار نکو
می نگردند و نگردانند رو
با شرایط با تو گر بیعت کنند
پس تو بیعت کن به ایشان بی گزند
بهرشان پس خواه آمرزش ز حق
زآنچه ایشان کرده اند از ماسبق
پس خداوند او غفور است و رحیم
توبه بپذیرد کند ایمن ز بیم
مر مودّت ای گروه مؤمنان
هیچ می نکنید ظاهر یا نهان
با گروهی که بر ایشان حق غضب
کرده و ایشانند اندر قهر و تب
از ثواب آخرت نومید و دور
همچو یأس کافران ز اهل قبور