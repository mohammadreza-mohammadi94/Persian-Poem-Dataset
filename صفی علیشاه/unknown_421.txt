قَالَتِ الْأعرَابُ آمَنَّا تو گو
در جواب آن قوم را لَّم تُؤْمِنُواْ
زآنکه ایمان برتر از ظنّ شماست
لیک اگر گویید أسلَمنُا بجاست
نامده در قلبتان ایمان هنوز
صبح کاذب نیست نورش همچو روز
مر مسلمانی است اقرار لسان
تا بماند مال و جانش در امان
لیک ایمان باشد آن تصدیق دل
وآن نباشد بر مرادی محتمل
بذل مال و جان پی ایمان کند
نی که اندر بذل مالی جان کند
گر شما فرمان برید اندر قبول
با خلوصی از خدا و از رسول
کم نسازد چیزی از اعمالتان
اجر وافی بدهد اندر حالتان
زآنکه آمرزندگار است آن اِله
مهربان بر بنده در عفو گناه
نیست جز این مؤمنانند آن کسان
بر رسول و بر حق از قلب و لسان
بعد ایمان پس نیاوردند شک
بذل مال اندر جهاد آمد محک
در جهاد فی سبیل االله بر این
ترک مال و جان نمودند از یقین
راست باشد گر نمایند این گروه
دعوی ایمان به هر وجه از وجوه
یا بود با نفس سرکش در غزا
آنکه با حق است گوید در ولا
گو دهید آیا خبر از دین خویش
مر خدا را کو بود دانا ز پیش
داند آنچه در زمین است و سما
هم به هر چیزی است دانا جا به جا
بر تو منّت می گذارند ای رسول
زینکه اسلام از تو بنموده قبول
گو به من ننهید از اسلام خویش
منّتی بل حق نهد منّت به پیش
بر شما که راه بر ایمان نمود
راست گر گویید در دین از شهود
حق بداند غیب ارض و آسمان
وآنچه پوشیده است اندر این و آن
هم بود بینا بر آنچه می کنید
جمله اندر علم او باشد پدید