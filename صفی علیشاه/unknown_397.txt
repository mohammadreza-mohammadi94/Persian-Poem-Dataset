إنَّ یَومَ الْفَصلِ کآن بی شک بود
حق جدا آن روز از باطل شود
آن زمان جمعند خلق از مغز و پوست
دفع نکند دوستی چیزی ز دوست
نی که یاری کرده گردند آن کسان
از پی دفع عذاب از دوستان
کرده باشد جز که رحم آن را خدا
تا کنند از وی شفاعت اولیا
کوست غالب بر عذاب عاصیان
همچنین بر اهل طاعت مهربان
هست زقوم آن درختی در جحیم
که خورد زو هر گنهکار اثیم
چون مِس بگداخته است او در خروش
زآن بطون اهل نار آید به جوش
در مثل کَالْمُهلِ یَغْلِی فِی الْبُطُون
گفت کَغَلْیِ الْحَمِیم اندر نمون
گوید آتش را خُذُوهُ فَاعتِلُوه
در میان اصل دوزخ از وجوه
ثُم صُبواْ فَوقَ رَأسِهِ مِنْ عَذَاب
تا شود بگداخته زین گرم آب
می بگویندش بچش از این حمیم
إنَّکَ أنْتَ الْعَزِیزُ أنْتَ الْکَرِیم
تو میان قوم خود بودی بلند
تن پرستی بس بزرگ و ارجمند
این است آن رنجی که در دنیا شما
از وقوعش بودتان شک برملا
متقین در جای امن اندر جنان
پر ز اشجار و عیون جاری در آن
جامه هاشان سندس و استبرق است
پیش روی هم بودشان بر نشست
هست حال اهل جنّت این چنین
همقرین سازیمشان با حور عین
موت را هم در نیا بند اندر آن
جز که آن موت نخست اندر جهان
نیست یعنی در بقاء بعد از فناء
هر فنائی ثابت است اندر بقاء
هم نگهدارد مر ایشان را اِله
از عذاب نار سوزان در پناه
فضل ربّت این است بر اهل نعیم
وآن بود فوزی به هر مطلب عظیم
پس جز این نبود که آسان بر لسان
ما چنین کردیم قرآنت عیان
تا مگر گیرند از آن قوم تو پند
ساز از وی اهل حق را بهره مند
منتظر پس باش کایشان منتظر
بر تو هم باشند اندر جهر و سرّ
تا چه آید بر تو و ایشان فرود
بر تو نصر آید بر ایشان نار و دود