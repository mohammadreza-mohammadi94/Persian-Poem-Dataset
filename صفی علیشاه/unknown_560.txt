این بود تنزیل ربّ العالمین
گشته نازل همره روح الأمین
بر دل تو، تا بوی از منذرین
بر زبان تازی از وجه مبین
ذکر قرآن در کتاب ماسَلَف
بود چون رخشنده لؤلؤ در صدف
نیست آیا بهر ایشان آیتی
یعنی از بهر قریش از عبرتی
اینکه قرآن را بدانند از کلام
عالمان آل یعقوب و کرام
یعنی اسرائیلیان اندر کتاب
دیده اند اوصاف قرآن بی حجاب
این کتاب ار می فرستادیم هم
بر یکی مردی که او بود از عجم
بر عرب وآنگاه می خواند او نکو
نگرویدندی بدان بی گفتگو
که نفهمیم این زبان را هیچ ما
تا به آن آریم ایمان ز اقتضا
یا به حیوانات عُجم ار این کتاب
می فرستادیم ما با فصل و باب
مؤمن ایشان می شدند اما عرب
می کنند انکار اینسان بی ادب
همچنین اندر قلوب مشرکان
اندر آریم آن چو خوانی بر عیان
ناورند ایمان به او تا در هلاک
می ببینند آن عذاب دردناک
پس به ناگه آید ایشان را به سر
زآن بُوند این بی شعوران بیخبر
پس بگویند ایچ باشد مهلتی
تا که ایمان آوریم از فرصتی
می نمایند این زمان آیا عذاب
هیچ ما را زآن توقف بر شتاب