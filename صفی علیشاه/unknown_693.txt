حق تعالی داند این باشد یقین
هر نهان را در سماوات و زمین
اوست هم دانا به اسرار صدور
وآنچه اندر خاطری یابد خطور
اوست آن کس که شما را جانشین
کرد از پیشینیان اندر زمین
پس هر آن شد ناسپاس و کفر جو
پس بر او باشد زیان کفر او
نی فزاید کافران را جز عناد
کفرشان در نزد آن ربّ العباد
هم نیفزاید ز کفر و شرکشان
کافران را غیر خسران و زیان
گو شما دیدید آیا در عیان
هیچ ز انبازان خود بر امتحان
آنکه می خوانیدشان از دون حق
باز بنماییدم از ماذَا خَلَق
آفریدستند ایشان تا چه چیز
از زمین پیدا و پنهان در تمیز
هستشان یا هیچ آیا شرکتی
در سماوات از نشان خلقتی
داده ایم آیا کتابی ما چنان
حجتی تا باشد ایشان را از آن
با چه حجت پس مر ایشان را شریک
با خدا سازند گر فهمند نیک
بل چنان نبود که در فعل قبیح
مشرکان را حجتی باشد صریح
وعده می ندهند بعضی در نصیب
بعض دیگر را جز از مکر و فریب
حق نگهدارد زمین و آسمان
زآنکه تا زایل نگردند از مکان
ور شوند این هر دو زایل پس نگاه
کس ندارد بعد از ایشان جز اِله
بردبار است آن خداوند و غفور
بر کسی کو باز گردد از شرور