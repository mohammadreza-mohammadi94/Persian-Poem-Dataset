از فقیران ور بگردانی تو رو
انتظار رزق را از بهر او
از خداوندی کز او داری امید
پس بگو قولی نکوشان با نوید
هم مگردان بسته دستت بر عُنق
بخل می ناور به مسکین و قُنق
هم مکن بذل آنچه داری از اساس
تا نشینی خود برهنه از لباس
پیرهن بر سایل او داد از نیاز
چون برهنه بُد نیامد بر نماز
آمد این آیت که مگشا دست خویش
بر هر آنچه داری از کم یا که بیش
این بود در حکم عقل مستقیم
لیک بس صعب است در پیش کریم
می گشاید رزق را پروردگار
بر هر آنکه خواهد اندر روزگار
ور که خواهد تنگ سازد هم کساد
او بود دانا و بینا بر عباد
وز شما از خوف فقر اندر نمط
قتل فرزندان بود کفر و غلط
در زمان جاهلیّت دختران
زنده می کردند در گوران سران
تا مگر نبوند قادر بر جهاز
منفعل گردند از خلق مجاز
گفتهایم از پیش شرح این تمام
قتل ایشان گفت کفر است و حرام
رزق آنها و شما از جزء و کل
هست بر ما نیست کس بر کس عُتُل
قتل فرزندان خطائی اکبر است
هر کُشد فرزندِ خود را کافر است
می نگردید ایچ نزدیک زنا
کوست فعلی زشت و راهی بدنما
بر شما هم قتل نفس آمد حرام
جز به حکم راست یعنی انتقام
کشته شد ور کس به ظلم و ناروا
بر ولیّ او بگرداندیم ما
امر و استیلاء و قدرت در قصاص
پس به قتل اسراف نارد ز اختصاص
وارث دم باشد او منصور لیک
بر همان قدری که مشروع است و نیک
همچنین نزدیک بر مال یتیم
می نگردید ار امینید و سلیم
جز به وجهی خوب تر تا او رسد
بر کمال رشد از روی سند
غبطه اش یعنی نگهدارید باز
ضبط اموالش کنید از امتیاز
تا رسد بر غایت رشد و بلوغ
هم به عقل ار هیچ از آن دارد فروغ
هم به عهد خود کنید از حق وفاء
عهد مسئولیّت بر اهل ولاء
هم بپیمایید کیل آن را که جُست
صدق و موزون با ترازوی درست
بهتر است از روی تأویل این یقین
یعنی اندر عاقبت از روی دین
از پی آن می مرو در هر مقام
کت نباشد دانشی بر وی تمام
زآنکه گوش و چشم و دل بی واهمه
جمله مسئولند هر یک زآن همه
زین نصیحت مر صفی را در نظر
هیچ ناید پند و وعظی نیک تر
یعنی آنکه گفت حق از پی مرو
آنچه را کز وی نداری علم تو
هم مرو راه از تکبّر تو به ارض
که بنشکافی زمین را تو به فرض
این بود از خودپسندی هم فرح
گفت زآن لَا تَمشِ فِی الْأرضِ مَرَح
در بلندی کی رسی هرگز به کوه
پس تذلّل کن، بِنه کبر و شکوه
کلّ اینها سیّئه است و ناپسند
نزد ربّت هست مکروه و نژند
بیست و پنج از امر و نهی است ای پناه
تا به این جا از مع االله اله
یازده امر است و نهی اش چارده
بوده اینها ثبت اندر لوح شه
این است آن چیزی که وحی از کردگار
بر تو شد از حکمت کامل عیار
می مگردان با خدا دیگر خدای
که در افتی در جهنم ز اقتضای
مر ملامت دیده و رانده شده
شرک تو خود دوزخ است و غمکده