وآن کسان که با خدا و با رسول
می کنند ایشان خلاف از ناقبول
می شوند ایشان نگونسار آن چنان
که نگون گشتند آن پیشینیان
هم به تحقیق آنکه آیت ها پدید
ما فرستادیم بر وعد و وعید
هست بهر کافران که نگروند
آن عذابی که کند خوار و نژند
اندر آن روزی که حق آن جمله را
می برانگیزاند او از قبرها
پس خبر بدهد خداشان در محل
بر هر آنچه کرده اند ایشان عمل
حق شمرده است آن عملها را همه
خود فرامُش کرده اند از مظلمه
هست حاضر بر هر آن چیزی خدا
هم دهد بر وفق عدل آن را جزا
این ندانستی تو آیا که خدا
داند آنچه هست در ارض و سما
می نباشد راز گفتن از سه کس
جز که رابعشان خداوند است و بس
آن سه کس بودند که گفتند حق
داند آیا جمله راز ماخَلَق
هم نباشد پنج کس هم داستان
جز که او سادس بود در رازشان
هم نه کمتر از سه نی از پنج بیش
جز که با ایشان بود از علم خویش
هر کجا باشند ایشان رازگو
نیست بُعدی یا که قربی بهر او
پس خبر بدهد به آنچه کرده اند
روز رستاخیز که بی پرده اند
او به هر چیزی است دانا و خبیر
بگذرد هیچ ار که فکری در ضمیر
هست یکسان پیش علمش در حضور
از جلیّات و خفیّات امور
سریه چون کردی روان خیر البشر
و آمدی اخبار ایشان دیرتر
آن یهودان می نشستندی به راه
غمز و نجوی می نمودند از سپاه
یا دورویان را بُدی عادت چنین
زآن مسلمانان شدند اندوهگین
زین پیمبر گشت واقف با عتاب
کرد نهی و زآن نمودند اجتناب
بود چندی باز کردند این چنین
آمد این آیت ز ربّ العالمین