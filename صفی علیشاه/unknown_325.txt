اوست کو آن کس که کرد ایجادتان
داد گوش و چشم و دل ز امدادتان
تا شماها بشنوید و بنگرید
بر حقایق بر دقایق پی برید
شکر نعمت لیک گویید اندکی
از هزاران یا یکی یا بر یکی
اوست آن کس کو شما را آفرید
منتشر پس در زمین کرد از پدید
هم به سوی او شما گردید حشر
پس جزاء یابید اندر یوم نشر
مشرکان گویند، کی آید، کجاست
وعده ای که می دهد ار هست راست
گو جز این نبود که نزدیک خداست
علم ساعت وآنچه مخفی از شماست
هم جز این نبود که باشم بیم ده
من شما را تا نباشد مشتبه
آشکار اعنی شما را من خبر
می دهم کآن روز آید بر زِبَر
چون به خود نزدیک بینند آن عذاب
کوست یوم بدر یا روز حساب
زشت گردد روی های کافران
زآن شود آثار نکبت ها عیان
مؤمنان گویندشان روزی است این
که شما می خواستید از اهل دین
گو شما بینید آیا گر هلاک
سازدم حق وآنکه با من هست پاک
یا ببخشد کیست پس کز رنج بد
کافران را آنکه زنهار او دهد
قُلْ هُوَ الرَّحمَنُ آمَنَّا بِهِ
تکیه بر وی کرده ایم از آگهی
زود پس باشد که دانید اینکه کیست
از شما و ما به گمراهی و نیست
گو چه می بینید آیا گر ز رو
آبهاتان در زمین گردد فرو
کیست پس آن کآورد مَآءٍ معِین
مر شما را آشکارا بر زمین
حاصل آنکه شکر منعم بر عباد
واجب است آن نعمت آرد چون به یاد