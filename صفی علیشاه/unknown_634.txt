که نبی اولی بود بر مؤمنان
از نفوس مؤمنان در مال و جان
هم زنانش اُمّهاتند آنچه هست
از ره تحریم بر عالی و پست
هم اولوالارحام در میراث ها
اولیند از بعض، بعضی ز امر ما
هست اندر لوح محفوظ این چنین
یا که در قرآن و احکام مبین
ز اهل ایمان و ز هجرت کردگان
اقربند ارحام ز ایشان در نشان
جز وصیّت کرده باشید از عطاء
چیزی از مال از برای اولیاء
این بود مسطور و ثابت در کتاب
علم حق یعنی بر این است از صواب
یاد کن چون ما گرفتیم ای رسول
از نبیّین عهد ایمان و قبول
از تو و از نوح و ابراهیم راد
موسی و عیسی ابن مریم در عداد
که اولوالعزمید و اندر انبیاء
خاص در تأکید میثاق ولاء
ما از ایشان جمله بگرفتیم باز
عهد و میثاق مؤکّد ز اعتزاز
تا بپرسد ز اهل صدق از صدقشان
نزد پاس عهد اندر هر نشان
کرد بهر کافران آماده هم
مر عذابی دردناک و پر نقم