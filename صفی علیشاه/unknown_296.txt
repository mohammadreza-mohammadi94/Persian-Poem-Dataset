ویل بر کاهندگان وزن و کیل
که ز حق و عدل ایشان راست میل
چونکه بِستانند ایشان از انام
می ستانند از برای خود تمام
چونکه پیمایند بهر مردمان
یا که سنجند آن است بر مردم زیان
مرتضی(ع) میرفت در بازارها
تا شود واقف ز کیل و کارها
گفتی ای مردم نپیمایید کم
وزن و کیل خویش کاین باشد ستم
کم دهید از مالتان کاهد یقین
بر شما افزون بود نقصان این
این نپندارند هیچ آیا ز هوش
بیش بستانندگان کم فروش
که برانگیزنده گردند آن گروه
در چنان روز بزرگ پر ستوه
جمله برپا ایستند این مردمان
بهر حکم آفرینندة جهان
حق بود حقاً هر آنچه می شود
ثبت اندر نامه ها از نیک و بد
هست در سِجِّیِن کتاب کافران
تو چه دانی چیست سِجِّیِن از نشان
آن کتابی هست بنوشته شده
هیچ در وی نام چیزی نامده
مر مکذب راست ویل آن روز بد
آنکه تکذیب او به یوم دین کند
نی کند تکذیب آن را خود ز بیم
جز هر آن بگذشته از حدی اثیم
چون بر او خوانده شود آیات ما
گوید این باشد ز پیش افسانه ها
این چنین نبود که گویند از ذنوب
زنگشان بل گشته غالب بر قلوب
آنچه کردند اکتساب از سیّئات
قلبشان بگرفت زآن زنگ از جهات
باید ایشان ایستند البته باز
از فجور و کفر گیرند احتراز
زآنکه فجارند در یوم الحساب
از ثواب رب خویش اندر حجاب