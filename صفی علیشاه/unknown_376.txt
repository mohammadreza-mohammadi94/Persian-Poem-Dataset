هست حق را آنچه در ارض و سماست
ز اسفل و اعلی که بر جایش سزاست
کرده خلق او انس و جن را بر نظام
طاعت حق تا نمایند این تمام
تا جزاء بدهد بَدان را بر عمل
هم به نیکان اجر نیکی بی بَدل
بر بَدان بدهد جزای آن بدی
بر نکوکاران ثواب سرمدی
آن کسان که می نمایند اجتناب
از گناهان بزرگ اندر حساب
وز فواحش کآن بود زشت و قبیح
می کشد بر شرک اصرارش صریح
جز صغیره کآن بود سهل از گناه
هست مغفور آن به نزدیک اِله
رب تو بسیار آمرزنده است
عفو و غفرانش فزون بر بنده است
اوست داناتر به احوال شما
آفرید او از زمینتان چون به جا
آن زمان کاندر بطون امهات
خود شما بودید خرد و بی ثبات
نفس خود را پس بمستایید هیچ
یاد آرید آن فساد پیچ پیچ
اوست داناتر به پرهیزندگان
که بود اعمالش از اخلاص جان
دیدی آیا آنکه گردانید رو
کرد اعطاء اندکی از مال او
رو بگردانید یعنی از جهاد
داد مالی کم به جبران فساد
تا بدان بذلش ببخشد حق گناه
داشت باقی را ز بهر خود نگاه
علم غیب آیا بود در پیش او
تا بداند کیست وزر اندیش او
گفت وزرت را که از وی دلخوری
می خرم، دِه بر من آن با اشتری
حق نماید از من آن را بازخواست
چونکه میزان عملها گشت راست
نی شده است آیا خبر زآنچه به راست
در صُحف، موسی و ابراهیم راست
آنکه بر نیکی نمودی او وفا
آنچه را مأمور می بود از خدا
در صُحف این هر دو را باشد به حق
ضبط از پروردگار ماخَلَق
اینکه بردارنده نبود هیچ کس
بار جرم دیگران را یک نفس