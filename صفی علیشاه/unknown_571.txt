بعد بسم االله الرحمن الرحیم
می نمایم شرح طا و سین و میم
طا اشارت سوی طاهر شد به نام
سین مشیر آمد به ساتر یا سلام
میم یعنی آن محیط مقتدر
هست مالک بر تمام جهر و سرّ
طاست یا بر طالبان ره مشیر
سین به سیر سالکان مستنیر
میم اشارت جز به منزل هیچ نیست
یا مشاهد کو به منزل منتهی است
اینست ز آیت های این روشن کتاب
تا شود معلومت از فضل الخطاب
نفس خود را تو کنی شاید تلف
بس ز حال مشرکان داری اسف
این است افسوسی که از روی یقین
چون نمی باشند ایشان مؤمنین
ما فرستیم آیتی از آسمان
گر که خواهیم از پی الجائشان
آیتی کاعناقشان اندر وقوع
اوفتد بر زیر، از روی خضوع
ناید ایشان را ز رحمان بر مزید
وعظ و پندی هیچ کآن باشد جدید
جز که می باشند روگردان از آن
پس دروغ آن را شمارند از گمان
زود باشد پس که آیدشان خبر
آنچه را کردند استهزاء به بر
منکران حشر آیا ننگرند
بر زمین کز آن برویاندیم چند
از هر آن صنفی پسندیده گیاه
بس علامتها در این هست از اِله
اکثری ز ایشان نیند از مؤمنین
با وجود آن شهود مستبین
در یقین پروردگارت غالب است
بر امور و مهربان بر طالب است