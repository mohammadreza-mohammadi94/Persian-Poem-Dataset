آن کسان که حامل عرشند هان
وآنکه تسبیحش کنند از گرد آن
حمد او گویند و بر وی مؤمنند
هم به یکتاییِ ذاتش موقنند
می کنند آمرزش از حضرت طلب
از برای مؤمنین در روز و شب
چون به هر چیزی رسیده بر قرار
رحمت و علم تو ای پروردگار
یا به هر چیزی رسیدی ز انتظام
از طریق بخشش و دانش تمام
تائبان را پس بیامرز ای خدا
پیروی کردند چون راه تو را
دارشان از آتش دوزخ نگاه
از عقوبت تا بوَندت در پناه
رَبنَا أدخِلْهُم به جنّات از فرح
الَّتِی وَعَدتَّهُم وَ مَن صَلَح
از پدرها و زنانشان در سبل
هم ز ذریّاتشان از جزء و کل
إنَّکَ أنّتَ الْعَزِیِز أنْتَ الْحَکِیِم
هم نگهشان دار از رنج الیم
وآنکه را داری نگاه از سیّئات
در جزائش کرده ای رحمت به ذات
وین بود آن رستگاری عظیم
کز تو باشد وعده بر اهل نعیم
وآن کسان که کافرند و نگروند
در قیامت خود ندا کرده شوند
بر نفوس خود کنند اعنی ندا
با خصومت کز شما بود این جفا
پس ملایکشان بگویند از شکست
دشمنیِ حق شما را اکبر است
زآن خصومتها که بعضی از شما
هستتان بر بعض یا بر خود بجا
چونکه خوانده سوی ایمان می شوید
پس به آن از خُبث باطن نگروید
حاصل آنکه خصمتان حق گشت چون
خواند و سویش نگرویدید از درون
بشنوند این چون بگویند ای خدا
تو دو نوبتمان بمیراندی هلا
زنده کردی هم دو نوبت بی خلاف
پس به جرم خویش داریم اعتراف
مرده یعنی آفریدی مَرَّتین
زنده کردی همچنین در نشأتین
پس بود آیا رَهِ بیرون شدن
هیچ ما را زین عذاب مقترن