هل مرا با اهل تکذیب و ستم
که خداوندانِ مالند و نعم
مهلت ایشان را ده اندک مهلتی
هم تو را هست از تکافی نوبتی
بند و غلها نزد ما اندوخته
هستشان هم آتشی افروخته
خوردنی ها بس که گیرد در گلو
نه برون آید، شود نی هم فرو
هم عذابی بس شدید و دردناک
باشد ایشان را مهیّا در هلاک
اندر آن روزی که اندر زلزله
آید این ارض از وقوع هایله
کوهها چون تل ریگ از هر کجا
خود پراکنده شود جنبد ز جا
ما فرستادیم خود سوی شما
این پیمبر را امام و پیشوا
تا در اعمال شما باشد گواه
در قیامت بر ثواب و بر گناه
همچنان که خود فرستادیم هم
سوی فرعون آن رسول محترم
گشت پس فرعون عاصی بر رسول
دعوت موسی نکرد ایچ او قبول
پس گرفتیمش به غرق اندر به نیل
کآن بسی بُد سخت و بُد أخْذاً وَبیل
پس چسان خود را نگاه ای مشرکان
می بدارید از عذابی آن چنان
گر بمانید این چنین در کفر خویش
از چنان روزی که آن باشد به پیش
کودکان را پیر گرداند همه
از نهیب و هول و حزن و واهمه
گردد آن روز آسمان بشکافته
با چنان عظمی که در خود یافته
وعدة حق گردد آن کرده شده
در وقوع آن نیست شکی کآمده
باشد این آیات پندی هر که خواست
پس به قرب حق بگیرد راه راست