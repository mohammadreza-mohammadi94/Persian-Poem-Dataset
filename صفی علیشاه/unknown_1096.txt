گردد اندر مدحت سلطان عشق
زبدة الاسرار هم دیوان عشق
هر متاعی را دکانی خود سزاست
زبدة الاسرار دکان فناست
آنانکه بر ثبوتش برهان اقامه کردند
اظهار خودنمایی و اثبات خامه کردند
ای قطرهٔ سبکسر ز ادراک بحر بگذر
کاینجا ملوک یکسر تبدیل جامه کردند
هرچه‌ نه‌ پیوند یار بود بریدند
وآنچه‌ نه‌ پیمان دوست‌ بود شکستند
ای بت‌ صاحبدلان مشاهده بنما
کت‌ همه‌ بینند و خویشتن‌ نپرستند
بیا تاپی‌ زنیم‌ اینک‌ چو مردان
که‌ رفتند از چه‌ راهی‌ ره نوردان
طریقت‌ را به‌ تدبیری گرفتند
به‌ راه عشق‌ با پیری گرفتند
ز عالم‌ سایه‌ عنقا گزیدند
که‌ بر سرمنزل عنقا رسیدند
علی‌ آری خود آن عنقای ذات‌ است‌
که‌ در وی عقل‌ مرغان جمله‌ مات‌ است‌
دم از عشق‌ علی‌ زن گر که‌ مردی
ز گردون تا به‌ کی‌ قانع‌ بگردی
صفی‌ بگرفت‌ دنبال سواران
رساندش لطف‌ پیر آخر به‌ یاران
چو واقف‌ شد وجود حق‌ جلی‌ بود
به‌ قاف‌ معرفت‌ عنقا علی‌ بود
شهی‌ کو بود با حق‌ در مناجات‌
نکو دید آنکه‌ دیدش در خرابات‌
مپرس از من‌، که‌ عارف‌ پرده پوش است‌
ز اسراری که‌ می‌داند خموش است‌
بیان ما ز توحید خدا بود
رسید اینجا که‌ اصل‌ مدعا بود
زهی‌ احمد که‌ اسرار علی‌ گفت‌
به‌ خلقان دُّر تمجید علی‌ سفت‌
علی‌ در هر جهت‌ مقصود او بود
که‌ هم‌ سرمایه‌ و هم‌ سود او بود
دلیلِ‌ راه عشق‌ حیدری شد
بر او زآن ختم‌ این‌ پیغمبری شد
نمی‌گفت‌ ار محمد(ص) راز حق‌ را
کجا کس‌ می‌شنید آواز حق‌ را
شهنشاهان اقلیم‌ کرامت‌
خداوندان راه استقامت‌
بروج آفتاب‌ ذات‌ مطلق
که‌ یک‌ نورند، از یک‌ نور مشتق‌
از آنها برج اول بوتراب‌ است‌
که‌ در آن برج دائم‌ آفتاب‌ است
بود تا شمس‌ بی‌ برجی‌ نبوده است‌
به‌ هر مه‌ سیر برجی‌ می‌ نمود است‌
کند چو از برج آخر طی‌ منزل
شود در برج اول باز داخل‌
ز برجم‌ قصد نی‌ حوت‌ و حَمَل‌ بود
علی‌(ع) را مثل‌ نبود، این‌ مَثل‌ بود
از آن گفتم‌ که‌ تا گردی تو آگه‌
که‌ یک‌ شمس‌ است‌ و برج او دو و ده
بروج آنسان که‌ بهر شمس‌ حتم‌ است‌
امامت‌ بر ده و دو نور ختم‌ است
شدم تا گویم‌ از ایشان ثنایی
خرد زد بانگ‌ کای بی‌ خود، کجایی‌
تو را گفتند رند نکته‌ دان باش
نه‌ هر جایی‌ چو سوسن‌ ده زبان باش
خصوص اندر ثنای شهریاران
مگر دانی‌ حساب‌ برگ و باران
هم‌ ار دانی‌ حساب‌ کوه و مو را
ندانی‌ وصف‌ حیدر و آل او را
ثنای مرتضی‌(ع) کار بشر نیست‌
بشر را زبدة الاسرار کافی‌ است‌
خروشی‌ بس‌ بود، گر هست‌ هوشی‌
وگر نبوَد چه‌ بهتر از خموشی