کرد پس در شهر آن شب بامداد
خائف و ترسنده ز امری کو فتاد
منتظر بود او کش آیند از عقب
خون قبطی را کنند از وی طلب
پس به یاری خواندش آن کو خوانده بود
روز بگذشته در آن جنگ و جهود
داشت او با قبطیِ دیگر نزاع
خواند موسی را به یاری زآن صداع
گفت موسی مر ورا زآن گیرو و دار
خود تویی بر گمرهیِ آشکار
دی به قتل یک نفر گشتی سبب
نک به این مرد آوری جنگ و غضب
فتنه انگیزی کنی از بد صفات
نیست عزمت هیچ بر صبر و ثبات
پس اراده کرد موسی آن زمان
تا بگیرد آنکه بود از دشمنان
تا ز سبطی دفع شرّ او کند
گفت ای موسی تو خواهی بی سند
که مرا بکشی میان رهگذر
آن چنان که دی بکشتی یک نفر
می نخواهی تو که باشی در زمین
جز که جبّاری که جوید جور و کین
هم نخواهی باشی از شایستگان
که کنند اصلاح بین این و آن
چونکه او بشنید این گفتار زفت
هر دو را بر یکدگر بنهاد و رفت
قتل آن خبّاز چون بُد مشتبه
تا که او را کُشته ز اهل شهر و ده
گفته بُد فرعون که بی حجتی
می نشاید کُشت کس را نوبتی
چون نکرد انکار موسی در مقال
قتل قبطی را به نزد آن رجال
پس ببردندی به فر عون این خبر
که ورا کُشته است موسی در گذر
مشورت کرد او به اتباع و خواص
حکم شد بر قتل موسی در قصاص
مردی آمد ز آخر شهر آن زمان
یعنی از درگاه فرعون از نهان
بود ساعی گفت ای موسی به تو
مشورت کردند این قوم از عتو
که تو را بکشند از روی قصاص
رو برون ، گفتم ز پندت اختصاص