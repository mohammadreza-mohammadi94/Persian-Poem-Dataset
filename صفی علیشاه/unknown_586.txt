سوی مدین هم فرستادیم ما
مر برادرشان شعیب رهنما
گفت یَا قَومٍ اعبُدواْ الله بالیقین
بر امید اجر روز واپسین
هم مجویید از خلاف عدل و داد
در زمین رسم تباهی و فساد
پس ورا کردند تکذیب از وجوه
صاعقه بگرفت پس بر آن گروه
جَاثِمِین فَأصبَحُواْ فِی دَارِهِم
بین کنون بنیادشان را منهدم
همچنین آن فرقۀ عاد و ثمود
بر شما مأوایشان روشن نمود
قَد تَّبَیّنَ مِّن مسَاکِنِهِم لَکُم
زَینَ الشَّیطَانُ لَهُمُ أعمَالَهُم
دیو ایشان را پس از ره داشت باز
گر چه مستبصر بُدند از راه و ساز
هم دگر قارون و فرعو ن عدو
باز آن هامان پُر مکر دو رو
موسی او، با بیّنات آشکار
سوی ایشان آمد از پروردگار
سرکشی کردند پس اندر زمین
می نبودند آن گروه از سابقین
پیشی اعنی تا که بر حکم خدا
بازگیرند از پی دفع قضا
پس گرفتیم آن کسان را به التمام
که بیان شد بر گناه و انتقام
پس از ایشان بود بعضی غالباً
خود منْ أرسَلْنَا عَلَیهِ حَاصِباً
برفرستادیم یعنی بیدرنگ
سوی او بادی که در وی بود سنگ
هم بُد از ایشان که بر وجه شگفت
مر عذاب صیحه او را برگرفت
بعض دیگر را از ایشان همچنین
منخسف کردیم ما اندر زمین
بَرخ دیگر را از ایشان باز هم
غرق فرمودیم در طوفان و یم
حق نکرد اِستم بر ایشان لیک خَود
ظالمان بودند بر خود بی ز حد