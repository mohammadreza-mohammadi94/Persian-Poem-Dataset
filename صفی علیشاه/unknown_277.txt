مر قسم بر لیل چون گردید تار
هم به روز آنگه که آید آشکار
هم بر آنکه آفرید از قدرت او
ماده و نر را به گاه خلقت او
که پراکنده است خود سعی شما
در عمل ها مختلف یعنی کجا
بعضی از آن موجب آمد بر ثواب
بعض موجب بر هلاک و بر عذاب
پس هر آن داد او حقوق مال خود
کرد پرهیز او ز سوء حال خود
کرد هم تصدیق بر قول نکو
نفی و اثبات است و آن بی گفتگو
یعنی او را نیست انباز و شریک
یا که باور داشت خصلتهای نیک
پس کنیم آسان مر او را کارها
در امور دین و دنیا بارها
وآنکه کرد او بخل در انفاق مال
دید خود را بینیاز از ذوالجلال
کرد تکذیب کلامی کآن بِه است
وآن کلام لا اله الاّ االله است
پس کنیم آماده ما بر وی به یُسر
آنچه را باشد مؤدّی سوی عُسر
مال او نکند ز وی دفع عذاب
چون هلاک آمد بر او شد سدّ باب
ره نمودن واجب است از بهر ما
هست ما را دارِ عقبی وین سرا
آن جهان و این جهان یعنی ز ماست
می دهیم آن را به هر کس که سزاست
پس شما را می بترسانیم ما
از زبانۀ نار پر قهر و وبا
در نیاید اندر آن آتش مگر
آن کسی که باشد او بدبخت تر
آن کسی که کرد تکذیب معاد
رو بگرداند از اطاعت و انقیاد
زود باشد که از آن آتش به دور
گردد آن پرهیزکار با حضور
مال خود بدهد به راه خیر و دین
جوید از حق پاکی از صدق و یقین
نیست کس را نزد او بر مقتضاء
هیچ نعمت، هیچ منّت بر جزاء
جز که از بهر رضای کردگار
کوست پاک و برتر و ذوالاقتدار
یعنی آن اعطاء کند از بهر حق
نی که خواهد اجر و مزد از ماخَلَق
زود پس باشد شود خوشنود هم
زآنچه بخشد از عطایش ذوالکرم