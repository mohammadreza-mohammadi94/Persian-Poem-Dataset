پس تو ای احمد مباش اندر گمان
میپرستند آنچه را این مشرکان
شک مکن یعنی که اینها گمرهی است
عاقبتشان از هلاکت چاره نیست
همچنان کآمد هلاکت بر امم
پیش از اینها از پرستش بر صنم
طاعت ایشان می نکردند از بتان
جز که بر تقلید آباء از نشان
آنچه آباشان پرستیدند نیز
هم پرستیدند ایشان بی تمیز
ما هم ایشان را رساندیم از تمام
آنچه بُدشان بهره از سوء الختام
بهره یا دادیمشان وافی ز جود
از نعیم این جهان چیزی که بود
ناسپاسی پس نمودند آن رمه
مستحق گشتند بر خذلان همه
بهره هاشان چونکه بُد ناکاسته
هم جزاء بی نقص بُد و آراسته
ما به حد دادیم موسی را کتاب
پس در او شد اختلاف از ناصواب
چو اختلاف قوم بر قرآن تو
تا از آن غمگین نباشد جان تو
گر نبودی قولی از پروردگار
کآن گرفته پیشی اندر خلق و کار
حکم کرده پس شدی ار این جهان
از ثواب و از عِقابی بی نشان
تا محق ممتاز از مبطل شدی
وآنکه مبطل، خوار و مستأصل شدی
هم ز قرآنند ایشان در گمان
ریبتی کو رهزن عقل است و جان
اضطراب و وهم را زاید کند
عقل را شوریده و فاسد کند
ز اختلاف آرندگان بی هنر
قوم تو یا قوم موسی سر به سر
مر جزای آن عملهاشان تمام
داد، هم خواهد یقین ربّ الانام
حق به هر چه میکند باشد خبیر
زو نگردد فوت چیزی یک شعیر
پس تو ای احمد بدان شو مستقیم
آن چنان کامرت بدان فرموده ایم
یعنی آن عهدی که کردی در ازل
در نبوّت با حق آور در عمل
در نظر آور که پیمانت چه بود
از امانت حمل بر جانت چه بود
بین امانت را چسان سازند رد
هم چسان سازند حفظ از دزد و دد
عهد کردی تو که باشی جان جان
روح را بین تن نگهدارد چسان
عهد ختمیّت نمودی بر رسل
حمل پس باید کنی آزار کل
حمل هر باری که آنها کرده اند
از جفاء و طعنه و رنج و گزند
جمله را باید کِشی تنها به دوش
زآنکه آنها مغز بودند و تو هوش
وآنکه هم با توست اندر بازگشت
قدرش اندر پیروی از حد گذشت
هم ز امّت از صحابه وز کرام
خود ز خاصان پایه پایه تا عوام
هر کسی را در معانی رتبه ای است
فهم خاصان همچو فهم عامه نیست
پس بود لازم به هر جا حفظ حد
هر تجاوز کرد دور است از خرد
پس ز حد در مگذرید از بیش و کم
حق به اعمال است بینا دم به دم
بوعلی دقاق را اندر طریق
ز استقامت گشت پُرسان یک رفیق
گفت آن باشد که در سیر مقام
سرّ خویش از ماسوی پوشی تمام
میل اندک هم بر استمکارگان
هیچ منمایید پیدا و نهان
نام ظالم را به تفخیم ار برید
یا دعاء گویید او را از امید
یا که با ایشان نمایید اختلاط
یا که اظهار مودت و انبساط
پس شما را مَس کند البته نار
هم شما را نیست جز حق دوستدار
کز شما دارند باز آن دوستان
نار استمکارگان را از روان
پس شما گر ظالمان را پیروید
هیچ یاری کرده هرگز کی شوید
دار برپا هم نماز ای منتجب
در دو حد روز و در ساعات شب
اهل ظاهر کرده تعبیر این تمام
بر نماز ظهر و عصر و صبح و شام
لیک گویند اهل عرفان مستمر
یاد حق کن یعنی اندر جهر و سرّ
بی نمازی غفلت از حق کردن است
ذکر و فکرت رو به او آوردن است
بس بود کاندر نمازی بی قصور
لیک هیچت نیست رویی بر حضور
پس بپا دار ار توانی آن نماز
کت بود دل جمله با دانای راز
قلب ذاکر هر چه غیر از حق بود
پیش او مردود و بی رونق بود
گفت زآن دانندة هر نیک و بد
نیکویی ها مر بدیها را برد
این است پندی بهر یاد آرندگان
صبر بر تبلیغ کن از ره ممان
صبر کن پس حق تعالی بالیقین
نی کند نابود اجر محسنین
پس نبودندی چرا ز اهل قرون
کز شما بودند سابق در شئون
آن خداوندان عقل و رای و دین
که بُدند أولُواْ بَقِیه در زمین
داشتندی خلق را باز از فساد
اندکی بودند لیک ارباب داد
زآن کسان که از کرم خواندیمشان
از عقوبت باز برهاندیمشان
پیروی کردند هم آن کافران
ز آرزوهایی که بودند اندر آن
زندگی کردند بر عیش و خوشی
وآن سبب شد بر عتو و سرکشی
گشت نعمت موجب کفران و کین
گفت زآن بودند ایشان مجرمین
بود نی پروردگارت که هلاک
قریه ای را سازد از صد بیم و باک
وآنگهی باشند اهلش بر صلاح
واندر ایشان باشد امید فلاح
ور خدایت خواستی کردی مدام
مردمان را امتی واحد تمام
لیک این نبود به وفق نظم و کار
زآنکه باشد شرط تکلیف اختیار
زآن همیشه مختلف باشند ناس
تا قیامت اندر آئین و اساس
جز کسی که کرده رحم آن را خدای
عقل باشد بر صراطش رهنمای
یا که در فقر و غناء شد اختلاف
رحم حق باشد قناعت بی خلاف
بهر این هم خلق بیحد و حساب
آفریده است او که تا بدهد ثواب
قول رب یا عهد ربت شد تمام
تا جهنم را کنم پر، لا کلام
از پریّ و آدمی بر هر نشان
یعنی از آن عاصیان و سرکشان
بر تو خواندیم از خبرهای رسل
تا بیارامد دلت ای شخص کل
بر تو آمد آنچه بر حق است و راست
اندر این سوره که بر تأکید ماست
پند و ذکری باشد آن بر مؤمنین
چون به یاد آرند آیت های دین
گو مر آنان را که ایمان نآورند
اندر آیات از تأمل ننگرند
خود کنید آن را عمل کاندر عیان
مر شما را در مکانت باشد آن
آنچه خواهید آن کنید اندر سیر
هست ما را هم عمل های دگر
می کنیم آن را عمل کآن حال ماست
هم جزاء مستلزم اعمال ماست
منتظر باشید بر حالی شما
هست ما را انتظاری هم بجا
تا چه باشد انقلاب روزگار
بر شما و ما در این دو انتظار
هست حق را آگهی اندر یقین
بر نهانِ این سماوات و زمین
هم به سویش بازگردد بالتمام
کارها از جزء و کل در هر مقام
پس پرستش کن مر او را که سزاست
هم توکل کن به وی از صدق و راست
نیست مر پروردگارت بی خبر
زآنچه مردم می کنند از خیر و شر