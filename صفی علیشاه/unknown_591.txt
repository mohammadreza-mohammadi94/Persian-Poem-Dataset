از نهانی نیست در ارض و سماء
جز که در لوح مبین در اقتضاء
خواند این قرآن بر اسرائیلیان
آنچه ایشان را خلاف است اندر آن
اکثر آنها را که کردند اختلاف
مستبین گردد ز قرآن بی خلاف
رهنما و رحمت است آن بالیقین
بر همه اهل کتاب از مؤمنین
بینشان ربّت نماید داوری
مر به حکم عدل خویش از برتری
او به هر حکمی عزیز است و علیم
غالب و دانا به وجه مستقیم
پس توکل بر خدا کن ز ایمنی
زآنکه تو بر راستی و روشنی
إنَّکَ لَاتُسمِعُ الْمَوتَی وَلَا
تُسمِعُ الصم الدعَآء ای مصطفی(ص)
چونکه برگردند و گردانند پشت
می کنند اعراض از خرد و درشت
تو نه ای هادی کوران از ضلال
نشنوانی یعنی ایشان را مقال
جز کسی را کو به آیت های ما
بگرود پس مسلمند ایشان بجا
چون شود گفتار واقع بالیقین
بهرشان آریم بیرون از زمین
دآبّه یعنی یکی جنبنده ای
تا سخن گوید به حق گوینده ای
مردمانی را که بر آیات ما
بی یقین بودند اندر ماجرا
در زمان آخر از دور وجود
آن چنان جنبنده ای کامل نمود
اندر آرد از زمین ناچار سر
هست شرحش اندر اخبار و سیر
آید از ارض بدن یعنی برون
دابّه کو بود پنهان در قرون
نفس کلی آن زمان مشهود توست
وآن به وجهی مهدی موعود توست
آن نپنداری که از تو خارج است
بینی آن وقتش که روحت عارج است
زین گذشتم شرحش ار گویم تمام
عامیان گیرند راهم در کلام
یاد کن روزی که بهر حکمتی
منبعث فوجی کنیم از امتی
یعنی از اشرافشان که بُد اِبا
همچنین تکذیب از آیات ما
باز پس دارندشان اندر مقر
اول و آخر به جای یکدگر
تا که چون آیند در موقف تمام
گوید ایشان را مگر ربّ الانام
خود شما آیا که آیت های من
بر دروغ انگاشته از مرد و زن
وآنگهی کز دانشی بر آن محیط
نامدید از عقل و ادراکی بسیط
خود چه بود آیا شما را آن سبب
کآن چنان کردید تکذیب از عجب