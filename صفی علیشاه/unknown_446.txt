لوط را کردند تکذیب این چنین
قوم او ز انذارها بر آن و این
ما فرستادیم بادی سنگبار
سوی ایشان غیر لوط و اهل و یار
او و دخترهای او را در سحر
باز برهاندیم زآن رنج و خطر
بودشان این نعمتی از نزد ما
همچنین بدهیم شاکر را جزا
قوم خود را می بترسانید لوط
از گرفتن های ما گاه سقوط
پس شک آوردند ایشان بر نُذُر
وآن بیان و پند وعظ همچو دُر
هم طلب کردند اندر جستجو
بر مراد خویش مهمانان از او
چشمهاشان محو پس کردیم ما
می فتادندی به رو بی چشمها
پس چشید اینک عذاب بس الیم
وآنچه ما زآن بر شما دادیم بیم
کرد وقت فجرشان پس بامداد
آن عذاب مستقر کو وعده داد
پس چشید البته زآن رنجی که لوط
بیمتان می داد کرد اینک هبوط
سهل ما کردیم قرآن را به فهم
کیست آیا پس کش از پند است سهم
هم به فرعون و به قومش بیم ده
آمد اعنی موسی گردون بنه
پس دروغ انگاشتند آیات ما
کل آن را غافل از سطوات ما
پس گرفتیم آن گروه مفتقر
چیست تا اخذ عزیز مقتدر
آن کسان که نگرویدند از شما
بهترند ای اهل مکه در نوا
یا به قوّت یا عدد از این گروه
که بیان شد حالشان یا در شکوه
بهترند آیا که در آئین و کیش
یا از ایشان بین چه تا دارند بیش
یا شما را در زُبر باشد برات
کآن که کافر شد بود او را نجات
یا که می گویند کفار از انام
مجتمع باشیم ما در انتقام
منهزم گردند زود این جمع پر
حرب چو آید وَیُوَلُّونَ الدبُر