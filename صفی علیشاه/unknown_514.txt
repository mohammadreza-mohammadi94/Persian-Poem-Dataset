سوره است اینکه فرستادیم ما
فرض هم کردیم احکامش به جا
نازل آیتها در آن کردیم چند
بس هویدا تا شما گیرید پند
زانی و زانیه هر یک را زنید
در جزاء صد تازیانه بر شدید
تا نگیرد مر شما را رأفتی
این دو را بر حفظ دین در نوبتی
گر شما باشید مؤمن بر خدا
هم به روز واپسین در حکم ها
باید آنکه طایفه حاضر شوند
وقت اجراء حدود و بشنوند
باید آنکه طایفه ای از مؤمنین
وقت حد گردند حاضر بالیقین
نه کند زانی نکاح از معرکه
هیچ جز زانیه ای یا مشرکه
زانیه هم ناورد اندر نکاح
جز که زانی یا که مشرک ز افتضاح
وین بود بر مؤمنین زشت و حرام
در نساء گفتیم شرحی زین مقام
مر زنان را رمی آن کز محصنات
می نمایند ارچه باشند از ثقات
پس نیارند ار گواهان چار مرد
باید ایشان را به حد تعزیر کرد
تازیانه تا ثمانین بر زنید
پرده ای را زآنکه بی شاهد درید
هم گواهیشان به هرگز در امور
خود بنپذیرند در غیب و حضور
زآنکه باشند آن گروه از فاسقان
جز که توبه کرده اند از بعد آن
هم کنید اصلاح نیّت در نهان
پس حق آمرزنده است و مهربان