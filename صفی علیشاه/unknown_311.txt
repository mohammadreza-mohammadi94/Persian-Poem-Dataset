مؤمنان تُوبُواْ إلَی االلهِ بالوضوح
توبۀ خاص اعنی آن توبۀ نصوح
مر نصوح است از نصاحت جامه را
که به هم دوزند ثوب عامه را
یعنی آن توبه که از خرق گناه
نُصح یابد جامۀ تقوی به گاه
شاید ار هم از نصیحت باشد آن
مر به نفس خویش و نفس دیگران
شاید از این توبه مر پروردگار
از شما پوشد گناهان بیشمار
واندر آرد در بهشت پر نوا
که بود جاری ز زیرش نهرها
اندر آن روزی که رسوایی پدید
ناورد حق بر رسولی بی ندید
وآن کسان کز اهل ایمان با وی اند
در اطاعت با خدا محکم پی اند
می شتابد نورشان از پیش رو
هم به دست راست ایشان را نکو
ربّنا گویند أتْمِم نَورَنَا
تا رویم از ره به منزل هر کجا
هم بیامرز از گنه کن پاکمان
چون تویی قادر به هر چیز از نشان
ای پیمبر کن تو با کفار جنگ
با منافق سیرتان هم بی درنگ
خود درشتی کن به ایشان در قتال
دوزخ ایشان راست مأوی بی سئوال
بد بود بر کافران آن جایگاه
بازگشتی ناپسند و نابخواه