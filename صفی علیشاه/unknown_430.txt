مؤمنان یاری دهید ار بر خدا
او کند منصورتان در هر کجا
تا شوید اندر غزا صاحب قدم
قوّت و نصرت فزاید دم به دم
وآن کسان که نگرویدند از وداد
پس بلغزد گامهاشان در جهاد
یا که از القای رعب اندر قتال
پایشان لرزید و گم شد کار و حال
باشد این اضلال و تَعس از کُرهشان
که بُد از مَآ أنزَلَ الله در نشان
پس خدا باطل نمود آن کرده ها
که از ایشان گشت صادر تا کجا
کافران نکنند سیر آیا فزون
در زمین بوده است تا بینند چون
آخر آنان را کز ایشان پیشتر
بوده در تکذیب و ظلم و شرک و شر
کردشان منکوب و مستأصل خدا
مشرکانند این چنین در منتهی
این بر آن باشد که حق یار است و دوست
مؤمنان را دور از آن کو کینه جوست
کافران را نیست مولایی و یار
وز بتان ناید بر ایشان هیچ کار