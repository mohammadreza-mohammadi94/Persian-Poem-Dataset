بُد چگونه پند را ز ایشان وفا
وآنکه آمدشان رسولی برملا
بر تذکر بود این اعظم سبب
از سببهای دگر ذاک العجب
پشت زو کردند و گفتند آشکار
یافته تعلیم از حبر و یسار
زآن غلامان این بیان آموخته
یا بود مجنون نه عقل اندوخته
باز چو آرند استغاثه در ایاب
ما از ایشان باز داریم این عذاب
در زمان اندک اما می کنید
عود بر کفران سابق بل مزید
یوم بنطش بطئة الکبری تمام
می‌کشیم آن روز زایشان انتقام
پیش از ایشان اندر افکندیم ما
مر به فتنۀ قوم فرعون دغا
آمد ایشان را رسولی ارجمند
گفت بفرستید سویم بی گزند
آن عباد االله که در دام شما
مبتلاء باشند در رنج و بلا
یعنی اسرائیلیان را در یقین
بر شما از حق رسولم من امین
وآنکه بر حق کبر می نارند و کین
إنِّی آتِیکُم بِسُلْطَانٍ مبین
چونکه موسی گفت حقّ نصح و پند
پس به قتل و رجم او برخاستند
گفت من بردم به رب خود پناه
تا کنیدم سنگسار اکنون به راه
ور ز من باور ندارید این سخن
پس کنید از من کناره بی محن
خواند پس پروردگارش را فزون
هَؤُلَآءِ أنَّ قَوم مجرِمُون
گفت حق بر پس عبادم را به شب
مر شما را زآنکه آیند از عقب
بحر را بر حال خود هِل منفرج
تا در آن گردند یکجا مندرج
اندر آیند از پی ات زآن راهها
مغْرَقُونند این جنود اندر بلا
ای بسا کآن قبطیان بگذاشتند
بوستانهایی که خرم داشتند
پر ز اشجار و عیون و زرع و کِشت
وآن مکانهای نکو همچون بهشت
نعمتی هم که بُدندی بهره یاب
فَاکِهِین بودند در وی شیخ و شاب
همچنین است امر ما و آن بوم و بر
ارث ما دادیم بر قوم دگر
هیچ از آن ارض و سماء نگریست پس
بر حسابی هیچشان نگرفت کس
یا بر ایشان کس به جز لعنت نکرد
بعد از ایشان رحم و هم رحمت نکرد
برخلاف انبیاء و اولیاء
که بر ایشان خون گرید ارض و سماء
بر حسین ابن علی بگریست عرش
آمدند اندر تزلزل عرش و فرش
زآنکه امری بود قتلش بس عظیم
شاید ار دلها بر او گردد دو نیم
هم به یحیی و زکریا آسمان
گریه کرد آمد در اخبار آن چنان
لیک هرگز می نگرید چشم کس
بر ستمکاری شقی ای پر هوس
می نبودند آن گروه از منظرین
مهلت ایشان را نبود از رب دین