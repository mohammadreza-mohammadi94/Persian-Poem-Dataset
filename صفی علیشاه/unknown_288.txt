وآن کسان کآورده اند ایمان به حق
کارهای نیک کردند از نسق
بوستانها هستشان کز زیر آن
جویها باشد ز هر جانب روان
رستگاری بزرگ این است و بس
گر خدا خواهد ز فضل خود به کس
هست بس بگرفتن ربّت شدید
آن خدایی کوست یُبدِئ هم یُعِید
هم کثیر المغفرة بر بندگان
بر مطیعان، دوستدار و مهربان
ذوالکرم، ذوالفضل، ذوالعرش المجید
همچنین فَعال خود بر مَایُرِید
آمدت آیا حدیث آن جنود
کآن بود فرعون و اتباع و ثمود
بل کسان که نگرویدند از گروه
هست بر تکذیبشان دست از وجوه
حق محیط است از وراشان بی مقال
هست بیرون رفتن از حولش محال
آنچه بل تکذیب ایشان کرده اند
هست قرآنی شریف و ارجمند
مر نوشته گشته آن ز امر متین
جمله اندر لوح محفوظ مبین
شرح لوح از پیش گفتم در کتاب
گر که خو اهی کن به آن مطلب ایاب