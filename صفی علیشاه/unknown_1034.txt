گفت فرعون از ره قهر و سخط
بر وی آیا بگرویدید از غلط
پیش از آنکه بر شما رخصت دهم
منّت از اکرامتان بر جان نهم
هستتان او خود بزرگ و اوستاد
بر شما آموخت سحر اندر بلاد
پس ببرّم دست و پاتان از خلاف
واندر آویزم به نخل از اعتساف
تا بدانید اینکه از روی عذاب
کیست از ما سختتر واندر عِقاب
ساحران گفتند نکنیم اختیار
مر تو را بر آیت پروردگار
آنچه بر ما آمده است از بیّنات
ز آفرینندة تمام ممکنات
حکم کن پس گر کنی حکمی به ما
غیر از این نبود که حکمت در قضا
هست اندر این حیات دنیوی
کی بود در ملک دین جاری جوی
ما خود آوردیم ایمان بر خدا
کو بود پروردگار ماسوی
تا ببخشد جرمها ناگاهمان
وآنچه بنمودی بر آن اکراهمان
کردی اکر اه اعنی اندر جادویی
حق بود پاینده تر در نیکویی
هر که آید رب خود را در گناه
یعنی از شرکی و ظلمی بر اِله
پس جهنم باشد او را در ثبات
نه بمیرد نه در آن دارد حیات
وآنکه آید مؤمن و شایسته کار
آن گُره را پس در آن دارالقرار
باشد از حق رتبه هایی بس بلند
جنّت عدن و مقام ارجمند
جاری است از زیر آنها نهرها
جاودانند اندر آن از بهرها
این جزای آنکه از شرک و دنس
پاک باشد وز هوی و از هوس