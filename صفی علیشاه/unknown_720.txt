پس بگردانند روی از مشرکان
از اجابت دعوتت را بالعیان
پس نبفرستاده ایم اندر ظهور
ما بر ایشانت نگهبان در امور
بر تو نبود ای پیمبر جز بلاغ
از قبول و ردّشان می جو فراغ
چون چشانیم آدمی را ما ز خود
رحمتی خوشنود گردد بی ز حد
ور بد ایشان را رسد کم یا که بیش
دستهاشان زآنچه بفرستاده پیش
پس بود انسان در آن دم ناسپاس
یاد نارد خیر پیش آن ناشناس
شاهی ارض و سماء باشد ز حق
آفریند خواهد آنچه از ماخَلَق
هر که را خواهد ببخشد دختر او
یا پسر چون کرد اراده دیگر او
جفت بخشد یا که دختر یا پسر
هم به هر بطنی خلاف یکدگر
هم بگرداند عقیم آن را که خواست
اوست دانا و توانا خود به راست
می نشاید آدمی را در بنا
اینکه تا گوید سخن با وی خدا
جز به وحی اعنی که از راه نهان
یا به القاء یا به الهام است آن
یا سخن می گوید از پشت حجاب
که سخنگو نیست مرئی در خطاب
یا رسولی را فرستد از ملک
تا سخن گوید بشر را بی ز شک
تا کند القاء کلام ذوالعطاء
بر وی از رخصت به حکم مَایَشَآء
اوست برتر زآنکه آید در بصر
بل سخن گوید به حکمت با بشر
گه کلام از او رسد بی واسطه
گه ملک باشد سبب در رابطه
وحی کردیم این چنین بر انبیا
وحی شد قرآن به سویت ز امر ما
روح قرآن را بدان گفت از جهات
که قلوب مرده زآن یابد حیات
یا مراد از روح باشد جبرئیل
آن امین وحی خلاّق جلیل
تو نبودی پیش از وحی ای عزیز
اینکه تا دانی بود قرآن چه چیز
این نبی مَا کُنْتَ تَدرِی مَا الْکِتَاب
هم نه از دعوت به ایمان و ایاب
لیک گرداندیم آن را روشنی
تا که بنماییم ره با ایمنی
هر که را از بندگان خواهیم خود
ره به آن نورش نماییم از رشد
تو به راه راست میخوانی به فرض
راه حق کو را سماوات است و ارض
می بدانید اینکه جمله سوی حق
بازگردد کارهای ماخَلَق