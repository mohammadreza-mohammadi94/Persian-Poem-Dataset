چون رسید او بر کمال رشد و حد
قد او شد راست هم محکم خرد
حکمت و دانش به او دادیم ما
محسنین را می دهیم اینسان جزا
شد به شهر اندر زمان غفلتی
ز اهل آن یعنی بدون حاجتی
یافت در جنگ و نزاع آن جا دو مرد
که ز وجهی بودشان با هم نبرد
زآن یکی از پیروان، دیگر عدو
بود قبطی جاهد و غالب بر او
پس به وی کرد استغاثه پیروش
زآنکه دشمن بود با وی کینه کش
خشم پس بگرفت موسی بر عدو
کُشت با مُشتش ، قضاء چون بُد بر او
گفت از شیطان بُد این کردار و کار
کآن عدو گمره کننده است آشکار
گفت ای پروردگارم من به خویش
ظلم کردم تو ببخش از لطف بیش
پس بیامرزم، پس آمرزید حق
کو غفور است و رحیم از ماسَبَق
بودش این آثار غفران از اِله
داشت کز فرعونیان او را نگاه
گفت ای پروردگار ذوالمنن
بر هر آنچه اِنعام فرمودی به من
پس نباشم مجرمان را یار و پشت
بود مجرم آنکه مُرد از زخم مُشت