ای محمّد (ص) خواهد ار پروردگار
کآورند ایمان خلایق ز اضطرار
پس به ایمان آمدندی ناگزیر
هر که در ارض است از برنا و پیر
پس تو آیا می کنی اکراه ناس
تا که ایشان بگروند از ناشناس
می نباشد هیچ نفسی را که او
بگرود الاّ به اذن او نکو
ثابت اعنی باشد اندر علم حق
کیست ایمان پیشه یا باطل ورق
حق مسلط سازد ایشان را عذاب
که تعقل نیستشان اندر کتاب
گو ز چشم عقل بینید و یقین
چیزها را در سماوات و زمین
یعنی آن کو کز تو خواهد آیتی
گو که تا بیند به چشم عبرتی
بهره بدهد بر چه چیز آیات و بیم
زآن گُره که نگروند ایچ از قدیم
یعنی اندر علم حق مکتوم نیست
کآورند ایمان و هم معلوم نیست
دیدن آیات و انذار رسل
سود ندهد هیچشان از جزء و کل
پس نمی دارند چشم این مشرکان
غیر ایّامی که بگذشت از جهان
واقعاتی که گذشت از هر مهم
آن به امتها خَلَوا مِنْ قَبلِهِم
منتظر باشید گو پس بر عنا
منتظر هم من بر اینم با شما
مرسلین را پس رهاندیم از بلا
چون بر امتها عذاب آمد ز ما
همچنین دادیم آنها را نجات
که در ایمان بودشان پای ثبات
انبیاء و مؤمنان را آن چنان
که رهاندیم از عذاب و امتحان
وعدة ما باشد آن بر حق و راست
مؤمنان را هم نجات از امر ماست
احمد و اصحاب او یعنی نجات
هم ز ما یابند اندر نائبات
گو شما ای مردم ار دارید شک
صحت دین مرا از هیچ یک
پس بنپرستم من آنان کز عمی
می پرستید آن شما غیر از خدا
می پرستم آن خدا را لیک من
کو بمیراند شما را در زمن
این بود تهدیدی از حق در خطاب
زآنکه کافر وقت موت استش عذاب
حاصل این باشد خلاصه دین من
اندر اعمال و عقاید بی سخن
پس کنید آن را به عقل خویش عرض
تا چه گوید در جواب از حتم و فرض
گشته ام مأمور از دیّان دین
تا که باشم از گروه مؤمنین
دیگر آنکه راست گردان روی خویش
از برای دین حق و اثبات کیش
یا که گردان راست از کل جهات
روی خود را سوی قبله در صلات
یا که ثابت باش در دین حنیف
کآن بود اسلام و غیر از آن سخیف
هم مباش از اهل شرک و هم مخوان
جز خدا که نیست سودی اندر آن
هیچ نبود اندر آن نفع و ضرر
گر کنی این پس تویی ظالم سیر
حق رساند ار بر تو کُره از هیچ سو
نیست آن را دفع سازنده جز او
ور که خواهد بر تو خیری هیچ پس
فضل او را نیست گرداننده کس
میرساند بر عباد از هر که خواست
کو غفور و مهربان و ذوالعطاست
گو که آمد بر شما ای مردمان
از خدا پیغمبری بر حق چنان
تا نباشد عذری از بهر شما
اندر اعمال و عقاید ز اقتضا
پس هر آن کس ره به ایمان یافت او
پس جز این نبود که اندر جستجو
راه می یابد ز بهر نفس خود
دیگری را نفعی از وی کی رسد
وآنکه گمره شد جز این نبود که هم
گمره او بر نفس خود گشت از ستم
من نباشم مر نگهبان بر شما
کِشتۀ خود بدرود هر کس به جا
پیروی کن ای محمّد (ص) آنچه وحی
میشود سوی تو اندر امر و نهی
ثابت اندر دعوت خود باش و هم
صبر کن بر هر چه بینی رنج و غم
صبر کن یعنی که تا یابی ظفر
ز امر ما بر مشرکان خیره سر
صبر کن تا حق کند حکم از یقین
کو بود بر خلق خَیرُ الْحَاکِمین
سورة یونس به عون شاه جود
شد تمام اکنون کنم تفسیر هود
جمله گویند اهل تفسیر و کتاب
مکی است این سوره، وین باشد صواب
گر کس از آیات او پرسد عدد
بیست و سه آیت است از بعد صد