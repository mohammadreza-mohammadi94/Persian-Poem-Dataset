زنده باشد بر حیات ذاتی او
نه که جز او لا اله غیرهُ
پس ورا خوانید بر وجه نکو
دین خود خالص کنید از بهر او
هر ستایش هر سپاسی بالیقین
هست از پروردگار عالمین
منهی ام گو من که بپرستم کجا
می پرستید آنچه را جز حق شما
آن زمان که بیّنات آمد به من
و آیت از پروردگار ذوالمنن
هم شدم مأمور که گردن نهم
حکم ربّ العالمین از کیف و کم
اوست آن کس کآفرید از خاکتان
پس ز نطفه پس ز خون چالاکتان
خون بسته که منی در اربعین
یابد آن صورت به وجهی مستبین
طفل آردتان برون از بطن اُم
بعد از آن لِتَبلُغُواْ أشُدکُم
یعنی از طفلی قوی گردید و شاب
پس به شیخوخیت آرد از شباب
باشد از آن پیش بعضی را وفات
نی رسید اعنی به پیری در حیات
تا اجل از سن به سن آرد به نقل
تا بیابید آن شما شاید به عقل
اوست آن کس که نماید زنده باز
هم بمیراند شما را از مجاز
پس چو حکمی او کند نبود جز این
که بگوید باش پس باشد یقین
حکم او را چونکه خواهد نوبتی
نیست حاجت بر اساس و آلتی