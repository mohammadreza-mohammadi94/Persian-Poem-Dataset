اندر آن روزی که سازد مجتمع
بهر روز جمعتان لاینقطع
جامع است آن روز بر فعل و جزا
یا به جن و انس فاش و برملا
آن بود یَومُ التَّغَابُن بی گمان
یعنی آوردن به یکدیگر زیان
بگرود آن کس که او بر کردگار
هم کند کار نکو در روزگار
سیّئاتش را بپوشاند خدا
واندر آرد در بهشتش از عطا
که رود مر جوی ها از زیر آن
واندر آن باشند ایشان جاودان
آن درآوردن به جنّات نعیم
هست بهر بندگان فوزی عظیم
وآن کسی که نگروید او بر خدا
کرد هم تکذیب آیتهای ما
آن گُره اصحاب نیرانند و نار
جاودان دارند در دوزخ قرار
بازگشتن راست دوزخ جای بد
که بر اهل آن ز فعل بد رسد
نی رسد بر کس مصیبت در سبیل
جز به فرمان خدا از هر قبیل
هر که ایمان آورد پس بر خدا
ره نماید حق به قلبش از ولا
یعنی ار گردد رضاء بر حکم او
مطمئن گردد دلش بی گفتگو
حق به هر چیزی است دانا در نظر
بر چه دل داند کند لطفش اثر
طاعت آرید از خدا و از رسول
در هر آن امر، از فروع و از اصول
پس ز طاعت گر بگردانید روی
پس جز این نبود بدون گفتگوی
بر رسول ما نباشد جز بلاغ
مر بلاغی آشکار اندر فراغ