پس اگر گیرند حجت بر تو گو
وجه خود خالص نمودم من بر او
اختلافی نیست در توحید حق
من بر آن دینم نه بر دین فرق
فرقه ها کردند در دین اختلاف
دین حق دور است ز اغراض و خلاف
پس منم ثابت به دین معنوی
وآنکه در دین دارد از من پیروی
گو تو با اهل کتاب و اُمیان
کآیتی در دین ندارند از بیان
گو تو یعنی با نصاری و یهود
هم به کفار قریش اندر ورود
این مسلّم داشتید اعنی که دین
نیست در وی اختلافی بالیقین
اختلافات از هوای مردم است
اشتباه از سر نباشد، از دُم است
گر مسلّم داشتید اندر رهید
اصل توحید است آن گر آگهید
ور بگردانند رو بی حجتی
بر تو نبود جز بلاغ و دعوتی
اوست بینا بر عباد خود همه
بر مآل و حال نیک و بد همه
وآنکه بر آیات حق کافر شدند
دُم بُدند و کینه ور با سر شدند
قاتل پیغمبرانند از فساد
وآنکه آمر بُد ز حق با عدل و داد
پس بشارت باد بر اهل هلاک
بر عذاب بی شمار دردناک
آن کسان که شد عملهاشان تباه
نیست در دارینشان یار و پناه