ای محمّد (ص) باز گو با مردمان
چشم تا پوشند از نامحرمان
فرج های خود نگهدارند هم
از زناء و از لواط از بیش و کم
این است بهتر بهر ایشان در پسند
حق خبیر است از هر آنچه می کنند
هم بگو تا چشم پوشند آن زنان
از رجال غیر محرم در زمان
زینت خود هم نسازند آشکار
جز هر آنچه نیست ممکن استتار
همچو چادر یا که کفش و روی بند
باشد ار ظاهر، نباشد ناپسند
گفته اند ارباب فقه از موقعش
باشد از زینت مراد از موضعش
ور نه نبود دیدن زینت حرام
وین بود معلوم و ثابت در کلام
بر زنند و برگذارند آن زمان
مقنعه باید به گردنها عیان
تا شود پوشیده ز ایشان بعد روی
گردن و موی و بناگوش و گلوی
ظاهر آن زینت نسازند از بدن
جز ز بهر شوهران خویشتن
یا پدر یا خود پدر شوهر به نام
یا پسرها یا پسر شوهر تمام
یا برادر هیچ اگر او را بود
یا پسرهای برادرهای خود
یا پسرهایی که هست از خواهرش
یا زنی هم کیش اگر باشد برش
آن زنان یعنی که هم دین وی اند
حافظ اسرار و آئین وی اند
دستها را آنچه را مالک شده است
از کنیزان کافره یا حق پرست
نزد بعضی شد اعم ملک یمین
از اِماء و از عبید اندر یقین
موضع زینت بر ایشان گر پدید
شد همانا نیست زآن منع شدید
این است رأی عایشه هم شافعی
نیست نزد بوحنیفه واقعی
نکند او تجویز یعنی این چنین
گرچه محبوب است و عنّین عبد هین
موضع ار پوشد ز عبد اندر خور است
هم امامیه بر این وین اشهر است
پیروان که غیر محتاجند باز
بر زنان از پیری و عمر دراز
کودکان هم که ندارند اطلاع
هیچ بر عورات نسوان وز جماع
نی زنند آن پای ها هم بر زمین
تا که زینت ها نگردد مستبین
بر زمین یعنی روند آهسته پس
تا نگردد خفیه ها معلوم کس
تا نیابد نار شهوت اشتعال
از صدای آن حلل اندر رجال
مؤمنان تُوبُواْ إلَی االله جَمِیع
گر شما باشید منقاد و مطیع
بازگشت آرید سوی کردگار
تا شما گردید شاید رستگار