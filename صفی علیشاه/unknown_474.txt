می نیاوردند ایمان این فرق
بل گرفتندی شفیعان دون حق
گو بوند آیا شفیع ارچه نیند
مالک چیزی و هم نی عقلمند
گو شفاعت هست مر حق را جمیع
هر که را خواهد به کس سازد شفیع
باشد این حق را به اذن و اختیار
این لواء تا بر که بخشد کردگار
هست او را شاهیِ ارض و سما
پس به سوی اوست برگشت شما
چونکه ذکر حق به یکتایی شود
مشمئز گردد قلوب بی رشد
آن قلوبی کز ره کفرانشان
نیست بر دیگر سرای ایمانشان
وآن بتان را غیر حق چو آرید یاد
آنگه ایشان تازه رو گردند و شاد
گو که ای معبود بر حق و یقین
آفرینندة سماوات و زمین
عالم غیب و شهادت برقرار
زآنچه پنهان است و آنچه آشکار
حکم کن بین عبادت بی خلاف
آنچه را کردند در وی اختلاف
ور که استمکارگان را آنچه هست
در زمین فدیه دهند ایشان به دست
هم به مثل آن دو چندان در حساب
خویش تا بخرند از سوء العذاب
در قیامتشان شود ظاهر خود آن
که نمی کردند بهر خود گمان
هم شود ظاهر بر ایشان از حجاب
سیّئات آنچه کردند اکتساب
هم محیط آید بر ایشان آن زمان
آنچه می کردند استهزاء بر آن
مَس چو ایشان را کند فقر و مرض
خواند او ما را در آن دم بی عوض
پس چو ما دادیم او را در طلب
بخششی از خود به دفع آن کرب
گوید او نبود جز این بر متفق
من بر این بودم به دانش مستحق
آن چنان نبود که گوید بلکه هست
امتحان آنچه از نعم دارد به دست
لیک ز ایشان می ندانند اکثری
کآن نعم یا نقمت است از دیگری
پیش از ایشان بودشان هم این مثال
که خداشان داده بُد مال و منال
پس نه ز ایشان داشت خود باز آن عذاب
آنچه کردند از زر و مال اکتساب
پس جزای مکتسبشان در رسید
کآن نبود الاّ عقوبات شدید
وین ستمکاران که در عصر تو اند
زود باشد که رسدشان بس گزند
بر جزای آن بدیها هم نیند
این کسان عاجز کنندة ما به چند
می ندانستند آیا حق به راست
می گشاید رزق هر کس را که خواست
هم نماید تنگ بعد از وسعتی
وین بود مر مؤمنان را آیتی