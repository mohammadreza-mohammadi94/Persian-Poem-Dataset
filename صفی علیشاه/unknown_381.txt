اندر آن حین که فرا گیرندشان
دو فرشته از فرا گیرندگان
وآن دو باشد از یمین و از شمال
نزدشان بنشسته بر ضبط فعال
از دهان حرفی نیندازد برون
جز که باشد نزد او در آزمون
مر نگهبانی مهیّا که رقم
می کنند آن را به افزون یا به کم
آورد بیهوشی موت از نخست
که مزیّل عقل شد امری درست
از سعادت وز شقاوت هر چه هست
اصل آن آید به هر وجهی به دست
این است آن چیزی که بودی تو از آن
در حیات خود گریزان دزدسان
پس دمیده می شود در صور دم
زنده می گردند آن دم خلق هم
این بود روز وعید اندر عیان
که خبر دادی خلایق را بدان
هر کسی آید بود با او به راه
خود یکی راننده و دیگر گواه
تو بُدی گویند در غفلت از این
پرده ات برداشتیم از دیده هین
دیدة تو پس بود امروز تیز
آنچه را که می نمیدیدی تو نیز
گوید او را همنشینش در زمن
این است آنچه بُد مهیّا نزد من
گوید اعنی آن ملک کش یار بود
نامۀ اعمالت این است از شهود
پس خطاب ألْقِیَا آید پدید
فِی جَهَنَّمَ کُلَّ کَفَّارٍ عَنِید
خیر را بسیار مانع یک به یک
بگذرانده از حد و بسیار شک
آن چنان شخصی که گردانیده لیک
با خدا دیگر خدایی را شریک
پس روا باشد بر این شوریده بخت
افکنیدش در عذاب و رنج سخت
با قرین خود کند خصمی چو او
که مرا زد راه این دیو عدو
آن قریش گوید که ای پروردگار
من ورا طاغی نکردم هیچ بار
لیک خود بود او به گمراهی و دور
داشتی از قول اهل حق نفور