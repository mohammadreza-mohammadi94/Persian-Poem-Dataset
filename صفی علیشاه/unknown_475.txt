ور بپرسی مشرکان مکه را
که نمود این خلقت ارض و سما
می بگویند آن خدای ذوالجلال
اندر این ره نیست حاجت بر سئوال
گو پس آیا آنچه را دون از خدا
می بخوانید از اِلهان خود شما
حق بخواهد گر زیانی بهر من
دفع آن آیا کنند ایشان به فن
ور بخواهد رحمتی دارند باز
این بتان آن را ز من آیا به ساز
گو بود کافی خدایم که بر او
تکیه کرد اهل توکل بی عتو
گو کنید آن را عمل ای قوم من
که توانید از خصومت وز فتن
عاملم من هم به جد در کار خویش
زود پس باشد که دانید این ز پیش
آن کسی کآید به سوی او عذاب
محنت رسوا کننده، بی حساب
هم فرود آید بر او رنجی مقیم
بعد رنج دنیوی اندر جحیم
زآنکه نازل بر تو کردیم این کتاب
بر هدای مردم از حق و صواب
بر هدایت هر که پس زآن برد پی
فائده آن هست بهر نفس وی
وآنکه گمره گشت پس نبود جز این
که شد او گمره به نفس خود یقین
تو بر ایشان خود نگهبان نیستی
تا که بر ایمانشان سخت ایستی
حق بگیرد نفس ها را حین موت
هم بگیرد در منام از قبل فوت
پس نگهدارد نفوسی را که آن
موت بر وی شد قضاء در آن جهان
وآنچه هست از زندگان بفرستد او
سوی ابدان باز پس بی گفتگو
تا به هنگام اجل کآید زمان
بر فنای مؤمنان و کافران
اندر این باشد علاماتی دگر
بهر ارباب تفکر در نظر