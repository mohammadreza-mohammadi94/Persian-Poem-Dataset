حق نسازد هیچ قومی را تباه
بعد از آنکه گشتشان هادی به راه
تا کند روشن بر ایشان آنچه هست
واجب از پرهیز نزد حق پرست
آن کسان کز مصطفی (ص) غایب شدند
بی خبر از نسخ آیتها بُدند
باز چون گشتند و دیدند از نمود
حکمها بر قسم دیگر گشته بود
باز پرسیدند ز اعمالی که پیش
کرده بودند آن کسان در دین و کیش
آمد این آیت به شأن آن کسان
که نبودند آگه از تغییر آن
یا که پیش از حکم بر تحریم خمر
یافت فرمان آنکه او غافل ز امر
یا که از تحویل قبله بی خبر
از جهان رفتند قومی پیشتر
از نبی گشتند مستفسر که چیست
حال ایشان گفت احمد (ص) باک نیست
آمد این آیت که هیچ اعمال کس
حق نسازد ضایع اندر پیش و پس
حق به هر چیزی است دانا از امور
هم ز قبل و بعد اشیا ء در حضور
هم مر او را شاهی ارض و سماست
زنده گرداند بمیراند به راست
مینباشد مر شما را جز خدای
کارسازی یا مددکاری به جای
حق به توبه بر پیمبر گشت باز
بر قبول توبه یعنی ز اعتزاز
چونکه داد اذن تخلّف از قتال
او به انصار و مهاجر در سؤال
زآنکه بعضی زآن جماعت از جهاد
داشتند اکراه اما نه از عناد
بل ز حبّ مال و از انس وطن
هم پی آسایش و آرام تن
این بود ثابت به نزد اهل راه
که نباشد بر نبی جایز گناه
توبۀ او باب توبۀ امّت است
هم بر امّت بهر جذب رحمت است
یا که باشد توبۀ او بر خدا
بهر استکمال رفعت و اعتلا
یا که باشد توبه از نقص بشر
چاره نبود زین انابت در سیر
سوی حق برگشت هر کس قدر اوست
جزر و مد بحر جز جام و سبوست
از رضا (ع) مروی است کز بهر رسول
توبۀ آن قاعدین آمد قبول
وآن کسان که پیروی از حضرتش
کرده اند اندر زمان عسرتش
همرهش بودند یعنی در تبوک
هم به عسرت بود ایشان را سلوک
فوق طاقت بودشان جوع و عطش
جان ز گرماشان در آزار و طپش
بودشان عسرت ز زاد و راحله
هم ز بی آبی و بُعد مرحله
در چنان تنگی ز سلطان رسل
پیروی کردند ایشان در سبل
بعد از آنکه بود نزدیک از کروب
آنکه قومی را ز جا گردد قلوب
یعنی از بیچارگی مرتد شوند
بازگردند از جهاد و بد شوند
پس بر ایشان گفت حق بر توبه باز
زآنکه بود ایمانشان دور از مجاز
دادشان توفیق کز وسواسها
توبه ها آرند و بپذیرد خدا
چون بر ایشان حق رئوف است و رحیم
دادشان ره بر صراط مستقیم
هم دگر پذرفت توبه زآن سه کس
کز غزا ماندند ایشان باز پس
گفت پیغمبر به اصحاب کرام
که بر ایشان لب ببندند از کلام
هیچ با ایشان نگوید کس سخن
همچنین باشد جدا هر کس ز زن
تا بر ایشان تنگ شد زآن امتناع
ارض امکان با وجود اتساع
همچنین شد تنگ دلهاشان ز غم
میفزود اندوه و غمشان دم به دم
پس بدانستند خود بی اشتباه
نیست از حق جز به سوی او پناه
حق بر ایشان پس به توبه گشت باز
دادشان توفیق توبه ز اعتزاز
داشت ایشان را به توبه مستقیم
کوست در هر حال توّاب الرحیم
گر به توّاب است علمت رهنمون
توبه بپذیرنده یعنی بر فزون
توبه روزی گر کند صد بار کس
جمله را بپذیرد او از بنده بس
وین بود از رحمت بی منتهی
کاندر او غرقند یکجا ماسوی
اتَّقُواْ الله ای گروه مؤمنان
دور باشید از خلافی آن چنان
هم شما باشید اندر قول و دین
از گروه راستگویان بالیقین
از صفی بشنو علامت های صدق
کیست تا در هر زمان دارای صدق
اول آنکه با فقیران در سلوک
آن چنان باشد که با شاه و ملوک
دیگر آن کز مال دنیا ، زرّ و گنج
بر ذخیره ننهد از پاداش رنج
هم نگردد عهد او هرگز خلاف
هم نتابد رو ز دشمن در مصاف
لب نجنباند به حرفی در خطاب
جز که گوید مر سؤالی را جواب
گر نمایی خویش را آنسان به خلق
کآن چنانی ، صادقی و پاک دلق
گفته اند این آیه در شأن علی (ع) است
گر چنین باشد خلاف صدق نیست
زآنکه او در راستی معروف بود
بر صفات صادقان موصوف بود