شد حق از نطق محمّد (ص) در خطاب
از پی تنزیل آیات و کتاب
خود فرستاد این کتاب استوار
آن خدای غالب استوده کار
نافریدیم این سماوات و زمین
وآنچه باشد در میان آن و این
از تمام ممکنات و ماخَلَق
جز به حکمت، جز به صحت، جز به حق
تا زمانی نام برده که به آن
منتهی گردد مقادیر و زمان
کافر آن کو گشت عَمآ أنْذِرُواْ
مُعرِضُون یعنی بگرداندند رو
گو که می بینید این آیا شما
می پرستید آنچه را غیر از خدا
چیزی از آن وانماییدم به فرض
کآفریدستند از اجزاء ارض
یا که ایشان راست شرکت از گمان
در سماوات اعنی اندر خلق آن
بر من آرید آن کتابی را به دین
کآمده باشد شما را پیش از این
یا که آثاری ز علم ار با شماست
گر در این دعوی شما گویید راست
یعنی ار دارید برهان و دلیل
آورید از علم افزون یا قلیل
یعنی اندر بت پرستی خود شما
گر دلیلی هست آرید آن به ما
لیک زآن گمراه تر که خواند او
غیر حق آن را که اندر جستجو
تا قیامت خوانَدش گر در خطاب
زآن دعای او نگردد مستجاب
وز دعاهاشان بتان بس غافلند
که بر آنها در تضرّع مایلند
حشر روزی که شوند این مردمان
دشمنانند این جماعت را بتان
حق به نطق آرد مر ایشان را به چند
تا بر اپرستندگان کافر شوند
خوانده چون گردد بر ایشان برملا
با نشان روشن آیتهای ما
کافران حق را که آمدشان چنین
می بگویند این بود سحری مبین
زین عجب تر أم یَقُولُونَ افتَرَاه
بافته است آن را نه کآمد از اِله
گو که گر من افتراء بندم به حق
پس منم خود بر عذابش مستحق
پس شما قادر به تقریبی ز من
هیچ نبوید از عذاب ذوالمنن
گر به فرض از بهر اشفاق شما
بر خدا بندم بدینسان افترا
تا که معبودان باطل را کنید
ترک و رو بر خالق یکتا نهید
پس چو نازل او کند بر من عذاب
نی به دفعش قادرید از هیچ باب
پس مرا این افتراء بستن چه سود
بهر چند از عاجزان بی وجود
اوست داناتر بر آنچه می کنید
خوض در آن طعن قرآن را پدید
هم گواهی را میان ما بس اوست
که غفور و مهربان بر هر کس اوست