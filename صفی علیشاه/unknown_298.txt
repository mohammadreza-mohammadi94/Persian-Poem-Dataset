چونکه شق گردد سماوات بلند
بر زمین افرشتگان نازل شوند
بشنود فرمان آن پروردگار
وین سزاوار است او را در مدار
وآن زمان که ارض بکشیده شود
افکند بیرون در او آنچه بود
می شود خالی ز اموات و کنوز
بدهد اسرار نهان خود بروز
می برد فرمان بدون خودسری
از خدا و زیبدش فرمانبری
أیهَا الْإنسَان تویی در سعی و کار
تا رسی با رنج بر پروردگار
پس تو بر پاداش فعل خود رسی
در ملاقاتش به روز بی کسی
پس هر آن کآید ورا بر دست راست
نامۀ اعمال او کآن بر سزاست
زود پس کرده شود او را حساب
آن حسابی سهل و خالی ز اضطراب
بازگردد سوی اهلش با سرور
شاید آن باشند حوران در قصور
وآنکه داده می شود او را کتاب
از پس پشتش به هنگام حساب
زود پس خواند هلاک خود در آن
یا ثُبُوراً گوید از حالی چنان
اندر آید در سعیر و نار و دود
چون در اهلش در جهان مسرور بود
شادمان یعنی به ملک و مال خویش
غافل از آن کآید این روزش به پیش
بر گمانش که نخواهد گشت باز
بر خدا از عالم طبع و مجاز
رب او آری بود بر وی بصیر
وا نخواهد هِشت او را ناگزیر