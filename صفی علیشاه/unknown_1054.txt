بهر هر امّت بگرداندیدیم ما
مر محل طاعتی اندر رجا
تا نمایند اندر آنجا یاد حق
ذبح قربانی نمایند از نسق
یاد نام حق کنند از آنچه بود
رزق ایشان از بهیمه در نمود
گوسفند و گاو و اشتر از یقین
نحر می کردند اندر راه دین
پس خداتان ای خلایق یک خداست
مر ورا گردن نهید از صدق و راست
مژده بر اهل تواضع ده که هم
در دو دنیا ایمنند از رنج و غم
آن کسان که چون شود ذکر خدای
قلبهاشان ترسد و لغزد ز جای
مژده ده هم صابران را در بلاء
آنچه ایشان را رسیده ز ابتلاء
وآن کسان دارند که برپا نماز
رزق خود انفاق سازند از نیاز
زآنچه ما دادیشمان از رزقها
می کنند انفاق بی روی و ریا
وز شترها ما بگرداندیم هم
از علامت های دین محترم
بُدنه باشند اشتران سخت تن
تسمیۀ آن گشت بر عظم بدن
هست نیکی ها شما را اندر آن
فَاذْکُرُواْ اسمَ االلهِ عَلَیهَا بِالْبَیَان
وقت نحر اعنی چو بربندند صف
بُرد باید نام حق از هر طرف
پس چو پهلوهایش افتد بر زمین
زآن خورید و هم خورانید از یقین
بر تمام قانع و مُعترّ طعام
زآن دهید از حسن اکرام تمام
قَانِع آن محجوب ناخواهنده است
مُعتَر آن کو بر سئوال آورده دست
همچنان که وصف شد کردیم رام
بر شما کآرید بر شکر اهتمام
لحم و خونشان نی رسد هرگز به حق
بر قبولش می رسد لیک از فرق
گر به تقوی باشد آن وز صدق دل
کیست تا بر صدق نیّت منتقل
همچنین کردیم رام اَنعام را
بر شما آسایش و اکرام را
تا خدا را آورید اندر به یاد
بر بزرگی از خلوص اعتقاد
بر هر آنچه ره نمود او بر شما
ده بشارت بر نکوکاران ز ما
حق نماید دفع ضرّ کافران
زآن کسان که بگرویدند از عیان
خائنان از عون حق باشند دور
لَا یُحِب کُلَّ خَوانٍ کَفُور