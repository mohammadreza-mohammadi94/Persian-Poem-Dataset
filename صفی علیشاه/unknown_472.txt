هم بِرانند اتقیا را بر بهشت
فوج فوج از حُسن اطوار و سرشت
تا به جنّت چون درآیند از نمود
بابشان بگشوده باشد در ورود
خازنان بعد از سلام واردین
قَالَ طِبتُم فَادخُلُوهَا خَالِدِیِن
حمد گویند آن خدایی را سزاست
وعدة خود کو به ما فرمود راست
دادمان میراث جنّت را و جا
هر کجا خواهیم گیریم از ولا
پس بود بس نیک اجر عاملین
در ریاض جنّت و خلد برین
مر فرو بگرفته آن روز از عیان
بنگری از حول عرش افرشتگان
حمد رب خود به پاکی می کنند
نغمۀ سبحان ربی می زنند
جملگی مستغرق بحر صفات
در سپاس و حمد آن سلطان ذات
حکم کرده پس شود بر حق و راست
در میان بندگان بی کم و کاست
مؤمنان گویند در عین الیقین
حمدلله کوست ربّ العالمین