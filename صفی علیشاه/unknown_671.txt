زد برای ما مثل کاین استخوان
که شد اینسان خاک و هم بر باد آن
زنده خواهد گشت و جمع آیا دگر
نفی قدرت کرد از ربّ البشر
نَسِیَ خَلْقَهُ قَالَ مَن یُحیِ الْعِظَام
وَهِیَ عِظم رَمِیم بالتمام
کیست یعنی کاستخوان ها را کناد
زنده چون پوسیده گشت و شد به باد
با نبی گفت این ابی بن خلف
برگرفت او استخوانی را به کف
پس فشرد و داد او را بر هوا
گفت دیگر زنده گردد این کجا
گو تو بر وی زنده سازد او درست
استخوان را کآفرید اندر نخست
او بود بر خلق خود دانا همه
منبعث گردد پس از موت این رمه
آن کسی کو کرد پیدا و آفرید
از درخت سبز آتش نزد دید
پس خود افروزید آتش زآن شجر
قدرت استش بر اعاده بیشتر
دو شجر گویند در بعض از دیار
هست کآن یک مرخ باشد یک غفار
چون به هم سایند انگیزد شرر
گرچه بس باشند هر دو سبز و تر
نیست آیا آن کسی کاندر یقین
آفریده است این سماوات و زمین
مر توانا کآفریند مثل آن
قادر است اعنی به عود مردمان
اوست بسیار آفریننده و علیم
تا چنان احیاء کند عظم رمیم
نیست جز این شأن او بی گفتگو
چونکه خواهد آفریند چیزی او
باشد او پس چونکه گفت او را بباش
می کند خلق آنچه را خواهد بجاش
کُن اشاره است از نفاذ امر حق
چون کند تکوین اشیاء بر نسق
پس بود پاک آنکه هست او را به دست
پادشاهیِ هر آن چیزی که هست
بار چون بندید از ملک مجاز
سوی او خواهید گشتن جمله باز
بر مجازاتش رسید اندر ایاب
بی خطاء، واالله اعلم بالصواب