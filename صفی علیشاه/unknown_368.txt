این است آن روزی که کافر را دهن
نیست تا گوید ز نیک و بد سخن
نیست دستوری هم ایشان را به کار
تا ز کفر خویش خواهند اعتذار
کرب و اندوه است در آن روز سخت
بر مکذب کز یقینش نیست بخت
این است یوم الفصل کز عدل و قضا
ظالم از مظلوم می گردد جدا
جمعتان کردیم ما با اولین
کاهل تکذیبند در روزی چنین
پس اگر باشد شما را مکر و کید
پس کنید آن تا رهید از بند و قید
غصّه و اندوه در روزی چنین
مر مکذب راست دارید ار یقین
متقین واندر ظلالند از سرشت
در کنار چشمه ها اندر بهشت
در میان میوه های بس نکو
از هر آنچه می نمایند آرزو
خازنان گویند بی جوع و عطش
هم خورید و هم بیاشامید خوش
بر شما بادا گوارا این نعم
آنچه را کردید ز اعمال از همم
ما چنین بدهیم نیکان را جزا
چاه ویل است آن مکذب را سزا
هم خورید ای مشرکان با صد فسون
از نعیم فانی دنیای دون
باز برخوردار در اندک زمان
از جهان گردید نیز ای مجرمان
هستتان بر نعمت یک روزه میل
بر مکذب واندر آن روز است ویل
می شود بر اهل دنیا گفته چون
ایها القوم ارکَعُواْ لَایَرْکَعُون
باد نفرین اندر این روز مهول
بر مکذب کو نکرد ایمان قبول
بعد قرآن پس ز گفتار و کلام
بگروند ایشان به گفتاری کدام