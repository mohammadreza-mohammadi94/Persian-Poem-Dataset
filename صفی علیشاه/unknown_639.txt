نی فرستادیمت الاّ آنکه عام
مژده ده هم بیم ده خود بر انام
لیک نادانند اکثر مردمان
از کمال و رتبۀ پیغمبران
وعده تان گویند کی باشد به راست
صدق گر گویید و بی شک از خداست
گو شما را وعدة روزی است بس
که دمی نایید از وی پیش و پس
وآن قیامت یا بود وقت وفات
روز روشن گشتن است از سیّئات
می بگفتند آنکه خود کافر شدند
ما به قرآن نگرویم از ناپسند
نه به آنچه پیش از او آمد فرود
که در آن نعت پیمبر جمله بود
یعنی آن تورات و انجیل متین
که به موسی و مسیح آمد یقین
کافران حال رسول مستطاب
باز می جستند از اهل کتاب
وصف او گفتند باشد بی قصور
بس به تورات و به انجیل و زبور
نفی کردند آن تمام از حقد و کین
یافت این آیت نزول از رب دین
کاین چنین گویند کفار از عناد
که بر آنها نیست ما را اعتماد
ور ببینی ظالمان باز ایستند
چونکه نزد رب خود خوار و نژند
بازگردانند مر بعضی سخن
سوی بعض دیگر اندر آن زمن
رد قول هم نمایند از جدال
می بگویند آن ضعیفان در مقال
سرکشان را که نبودید ار شما
ما بُدیم از مؤمنان بی ماجرا
و اهل استکبار گویند این چنین
در جواب فرقۀ مستضعفین
بازتان ما داشتیم آیا ز راه
بعد از آن کآمد شما را ز انتباه
ما نگرداندیمتان از راه دین
بل شما بودید خود از مجرمین
باز گویند آنچه بیچاره بُدند
بر کسان کز امر حق سرکش شدند
بل نه ما کافر شدیم از میل و آز
مکر روز و شب بر اینمان داشت باز
امر می کردید وقتی که به ما
اینکه تا گردیم کافر بر خدا
هم بر او گیریم همتایان به کیش
کفرمان بود از شما نه از جرم خویش
هر دو فرقه بعد از آن گفت و شنود
در ندامت غرقه اند و نیست سود
وآن ندامت را نهان دارند هم
چونکه بینند آن عذاب پر الم
یا شوند اندر پشیمانی نهان
یا ندامت ظاهر آید زآن کسان
پیشوایان یا ز اتباع ضلال
آن ندم پنهان کنند از ضعف حال
همچنین غلها نماییم آتشین
اندر اعناق آنکه کافر شد به دین
بدتر از غفلت غلی بر گردنی
نیست تا باشد نشان کودنی
می شوند آیا جزاء داده مگر
بر هر آنچه می کنند از خیر و شر