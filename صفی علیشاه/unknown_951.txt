مشرکان بنهاده بودندی مقیم
سیصد و شصت از بتان اندر حطیم
رفت و بنشست آن رسول خوش کلام
نزدشان یک روز در بیت الحرام
کرد با آن قوم آغاز سخن
در عبادت جز ز ذات ذوالمنن
ساخت ملزم بت پرستان را تمام
در مقام احتجاج اندر کلام
آیت حَصَبُ جَهَنَّم خواند پس
قهرشان افزوده گشتی هر نفس
مشرکی گفتا که فردا در حرم
من محمّد (ص) را کنم الزام هم
روز دیگر با وی آمد از لجاج
در حضور مشرکین در احتجاج
گفت گویی تو که معبودان تمام
جز خدا دارند در دوزخ مقام
پس چه گویی در ملایک یا مسیح
که پرستیدندشان قومی صریح
گفت ایشان را مگر معبودشان
بود دیو از شیوه مردودشان
که خود ایشان را بر آن می داشت باز
نی ملایک یا مسیح پاکباز
آمد این آیت کسانی را که هست
سابقۀ نیکی زمانشان از الست
آن گُره باشند از دوزخ به دور
بود ز اپرستندگانشان بس نفور
نشنوند آواز آتش را به گوش
هست در فِی مَااشْتَهَتشان جان و هوش
جاودان باشند در آنچه آرزو
نفس هاشان راست گاه جستجو
نیست کز ترسی شوند اندوهناک
ترسی اعظم از هر آن ترسی و باک
چون درآیند از قبور اندر زمان
پیشواز آیندشان افرشتگان
می بگویند این بود روز شما
که بدان بودید موعود از خدا
باشد آن روزی که پیچیم از حکم
آسمانها را چو طوماری به هم
ماند آثاری کجا از قشر و لُب
گاه کَطَیِّ السِّجِلِّ لِلْکُتُب
همچنان کآغاز کردیم از نخست
آفریدن را به ترتیبی درست
بازگردانیم آن را همچنان
وعده چون کردیم بر عود آن زمان
آوریم آن وعده را بیشک بجا
فاعلیم آن را که دارد اقتضا
یعنی آن بر وجه علم و حکمت است
نی گزافی بل ز روی قدرت است
ثبت فرمودیم ما اندر زبور
از پس تورات موسی در سطور
کارض جنّت هست میراث از قرار
بر عبادم آنکه شد شایسته کار
اندر این از بهر اپرستندگان
خود کفایت باشد از روی عیان