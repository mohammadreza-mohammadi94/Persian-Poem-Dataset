آن کسانی که بپوشند از عتاب
آنچه نازل کرد حقشان از کتاب
میفروشند آن کمال بی عدیل
از ره نقصان به شیئی بس قلیل
نیست مقصود آنکه بفروشند باز
بر کثیری تا در آن باشد جواز
بلکه با وی هر دو عالم اندک است
داند این مردی که در ره سالک است
آنکه بفروشد فزونی را به کم
نیست هیچش غیر آتش در شکم
آتشِ حرص است و از آن نارها
که بود در بطن آتش خوارها
بهر ایشان گفت زآن مایأکُلُونَ
کی خورند از غیر نار اندر بطون
نه سخن گوید مر ایشان را خدا
نه کند پاکیزه شان از ناروا
چون نگردند از هوای نفس پاک
هست ایشان را عذابی دردناک
این گروهند آنکه بخریدند باز
گمرهی را بر هدایت از مجاز
هم عذاب آخرت بر مغفرت
تا در این سوداء چه باشد معذرت
چه شکیبا کرده ایشان را به نار
این است صبر بد مآل ناگوار
این است بهر آنکه انزال کتاب
از خدا حق است و بر عین صواب
وآن کسان که اختلاف اندر کتاب
میکنند، اندر شقاقند و عذاب
این تخالف نزد اهل علم و دید
گشت باعث بر شقاقی بس بعید