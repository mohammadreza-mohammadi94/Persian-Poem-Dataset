هیچ آیا ننگرند از پیش چون
ما تبه کردیم بسیار از قرون
أنَّهُمّ لَایَرْجِعُون نبوَند هم
نزد ما جز جمع حاضر بیش و کم
بعث ما را گر نه عقل افسرده است
آیت ایشان را زمین مرده است
که ز باران زنده اش کردیم باز
دانه آوردیم زآن بیرون به ساز
پس کنند آن دانه ها را اطعمه
می خورند از آدم و حیوان همه
آفریدیم اندر آن هم بر سبب
بوستانها از نخیل و از عنب
چشمه ها کردیم جاری اندر آن
تا خورند از میوه هایش مردمان
وز هر آنچه دستهاشان در تمیز
در عمل آرد ز دوشاب و مویز
شُکر پس نکنند آیا هیچ خلق
زین نعمها کاندر آن باشند غرق
پاک باشد ذات علام الغیوب
هم مبرّا از نواقص وز عیوب
آنکه کرد اصناف را خلق از تمام
زآنچه رویاند زمین در هر مقام
همچنین از نفس های مردمان
وز هر آنچه نیست کس دانا بدان
همچو مصنوعات بحری که خفی است
از شهود خلق و آن مشهود نیست
شب نشان دیگر است از آیتش
بهر ایشان وز کمال قدرتش
روز را آریم زآن بیرون چو پوست
پس جهان یکجا به تاریکی فروست
از نشانهای دگر هست آفتاب
که رود او در مقرّش بر شتاب
یعنی آن حد معیّن که به دور
منتهی گردد به او در سیر و طور
این است تقدیر خداوند عزیز
غالب و داناست کو بر جمله چیز
هم مقدّر کرده ایم از بهر ماه
از بروج و از منازل تا به گاه
باز تا گردد به عودش در علن
همچو خوشۀ تَمر کآن گردد کهن
نه سزد مر شمس روشن راه را
اینکه دریابد به رفتن ماه را
هم نه شب بر روز پیشی گیرد او
یکدگر را بل ز پی در جستجو
این نجوم و مهر و ماه اندر شتاب
در فَلک سیّار، چون ماهی در آب