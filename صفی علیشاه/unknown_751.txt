بعد بسم االله الرحمن الرحیم
آمدیم اندر بیان حا و میم
حا مشیر آمد به حق محتجب
در حجاب مصطفای منتجب
مظهر حق بالحقیقه احمد(ص) است
ظاهر از این مظهر، اصلِ سرمد است
هست بفرستادن قرآن ز حق
غالب و دانا به کل ماخَلَق
ذنب آمرزنده و توبه پذیر
در عقوبت دیر گیر و سخت گیر
صاحب طَّول، اعنی او در مکرمت
نعمتش ممتد بود از هر جهت
نیست معبودی به صدق و حق جز او
بازگشت جمله بر وی مو به مو
اندر آیات خدا نارد جدال
جز کسی کو نگرود بر ذوالجلال
پس تو را ندهد فریب ای ممتحن
گردش کفار در شام و یمن
کثرت اموال و ثروتهای بیش
عیش و نوش و ملک و مکنت های بیش
گرچه مهلت داده ام بر آن گروه
با وجود شرک و طغیان از وجوه
پیش از ایشان قوم نوح از وی به جد
بودشان تکذیب و در آن مستعد
بعد از ایشان هم گروهی شور بخت
بودشان از انبیا انکار سخت
هر گروهی قصد کردند از حسد
بر رسول خود که گیرندش به بد
آمدندی با رسولان در جدال
حق به باطل تا بپوشند از ضلال
از خصومت تا که حق باطل کنند
با اباطیل، امر حق زایل کنند
پس گرفتیم آن گُره را بر عذاب
بین چگونه بوده ایشان را عِقاب
همچنان که شد عقوبات و نقم
ختم و واجب پیش از اینها بر اُمم
گشته واجب حکم آن پروردگار
مشرکان را أنَّهُم أصحَابُ النَّار
آن کسانی که به حق کافر شدند
جاحد آیات حق یکسر شدند