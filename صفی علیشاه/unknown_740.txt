حق کسی باشد که اَنعام آفرید
بر شما تا نفعها زآنها برید
تَرْکَبُواْ مِنْهَا وَمّنْهَا تَأکُلُون
سودها باشد شما را زآن فزون
تا رسید اندر سفرها کوست دور
سوی حاجت ها که هست اندر صدور
هم بر آنها هم به کشتی ها سوار
سوی بحر و برّ شوید اندر گذار
بر شما آیات خود سازد پدید
بر کدام از آیت االله منکرید
بر تجارت در یمن یا ارض شام
منکران آیا نرفتند از مقام
تا چگونه بوده بینند از سفر
آخر آنان که بوده پیشتر
اکثر از ایشان بُدند اندر عدد
هم ز روی قوّت و آثار اشد
دفع پس ز ایشان نکرد ایچ آن عذاب
آنچه کردند از تمکن اکتساب
پس به هنگامی که آمدشان رسل
با نشان معجزات از جزء و کل
شاد گشتندی به آنچه نزدشان
بُد ز دانش هم ز گفتار و بیان
پس گرفتید آن رسولان را حقیر
هم به دانش هم به آیات کثیر
فلسفه بوده است یا طب آن علوم
هندسه هم یا طبایع یا نجوم
ز اهل یونان گر حکیمی می شنید
نام وحی، او روی در هم می کشید
همچنین از ذکر آیات و رسل
لنگ می شد پایشان نزدیک پل
زین سخنها زیر هِشتندی دو گوش
یعنی این باور ندارد مرد هوش
کارشان بر انبیا تحقیر بود
سنگ را افسردگی ز اکسیر بود
هم در این ایّام گیرد فلسفی
گوش خویش از ذکر تفسیر صفی
گو بمان در جهل و انکار ای حکیم
کی به پروای تو اند اهل نعیم
خنده می کردند اندر امر و نهی
بر کلام انبیا و حکم و وحی
پس فرو بگرفتشان در آزمون
حکم ما کَانُواْ بِهِ یَستَهزِؤُن
یافتند از بأس ما چون آگهی
بالعیان گفتند امَنَّا بِهِ
بر خدایی کو بود یکتا به ذات
کرده ارسال رسل با بیّنات
کافریم اینک به آن چیزی که ما
زآن بُدیم از پیش کافر بر خدا
پس نبُد کایمانشان سودی دهد
چونکه دیدند آن عذاب بی ز حد
سنت االله گشته جاری در اصول
که نباشد وقت یأس ایمان قبول
آن طریقه که نهاد او در عباد
کافران خسران نمودند از عناد
مرغ بی هنگام را شاید که پَر
برکنندش یا برندش زود سر