باشد این تنزیل قرآن در قرار
از خدای غالب استوده کار
ما فرستادیم سوی تو به حق
این کتاب جامع اندر هر نسق
پس پرستش کن خدا را این چنین
که تو باشی مخلص او را خود به دین
می بدانید اینکه از بهر خداست
دین پاک از شرک و عیب اعنی سزاست
وآن کسانی که گرفتند اولیاء
غیر او یعنی خدایان از خطاء
می بگویند اینکه معبودان پست
ما بنپرستیم الاّ آنکه هست
آن پرستش موجب قرب و هدا
می کند نزدیک ما را بر خدا
بینشان حاکم بود حق بی گزاف
زآنچه اندر وی نمایند اختلاف
راه ننماید یقین خلاّق ناس
بر کسی کو کاذب است و ناسپاس
ور خدا می خواست تا گیرد ولد
برگزیدی خود ز مخلوقات خود
آنچه را می خواست یعنی اختیار
می نمود از بهر خود فرزند و یار
آن خدای واحد القهار لیک
هست پاک از جفت و فرزند و شریک
خلق کرد ارض و سماء را بالحق او
نی به لغو و بیهده در جستجو
اندر آرد لیل را او بر نهار
روز را هم بر شب آرد در مدار
همچنین فرمود رام او مهر و ماه
می رود هر یک به وضع خویش راه
تا زمانی نام برده که به سر
اندر آید دورة شمس و قمر
می بدانید اینکه باشد آن خدای
غالب و غفار خود بر ماسوای