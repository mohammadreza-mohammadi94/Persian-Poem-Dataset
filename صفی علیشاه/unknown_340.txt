چونکه آیندت منافق پیشگان
با تو گویند از نفاق و خُبثجان
تو فرستادة خدایی و خدا
داند این کز وی رسولی بی خطا
حق گواهی می دهد کز ناپسند
این دورویان در گواهی کاذبند
برگرفتند آن دورویان ز اقتضاء
اسپری سوگند خود را در بلاء
باز می دارند از راه این فرق
مردمان را یعنی از آئین حق
پس بد است این کار، کایشان می کنند
راه مردم را ز دین حق زنند
این است زآنکه بگرویدند از قبول
بعد از آن گشتند کافر بر رسول
مُهر پس بنهاده شد بر قلبشان
پس نمی فهمند هیچ از نور جان
چونکه بینی آن دورویان را به نام
در شگفت آرندت از جسم و کلام
گر سخن گویید بر گفتارشان
گوش بدهی بس طلیقند از بیان
می کنی باور ز حسن ظنّ خویش
آنچه می گویند کذب از دین و کیش
وآنگهی کایشان چو چوب خشک، پشت
هِشته بر دیوار و در هیکل درشت
یا خُشُب چوبی است کش در مغز بر
کرم افتاده است دور است از ثمر
بر گمانشان هر صدایی که بلند
می شود واقع بر ایشان است چند
می شوند از هر صدایی ترسناک
تا نباشد بهر ایشان بیم و باک
دشمنانند این گروهت کن حذر
پس ز مکر و حقد ایشان سر به سر
بکشد ایشان را خدا گردانده چون
می شوند از راه حق در آزمون
یُؤْفَکُون یا مشتق از أفک است پس
بین دروغ ایشان چسان گویند بس