خواست پس آمرزش از پروردگار
رَبِّ اغْفِرْ لِی بگفت از اضطرار
اضطرار اعنی که قطع چاره ها
که شود دل منقطع از ماسوی
ده مرا ملکی که آن خود نی سزد
یک نفر را بعد من از خوب و بد
خود تویی بخشنده بر تحقیق و راست
هر چه خواهی بدهی آن را گر سزاست
ضنّتی او را نبود از این دعا
بل تمنّا حقّ خود کرد از عطا
آنچه باشد حقّ من یعنی به من
کن عطاء وآن بود ملک بی فتن
نیست حاجت هیچ توجیهی دگر
هست کافی این بر ارباب نظر
رام پس کردیم او را باد، ما
رفتی از نرمی به امرش هر کجا
رام هم کردیم دیوان را به ساز
بهر بنّائی و غوّاصیش باز
دیگران یعنی که دیوان مرید
بسته بر اغلال بودندش مزید
این عطای ماست بر تو بر صواب
فَامنُنْ أو أمسِک بِغَیرِ حِسَاب
نزد ما او راست جاهی بس بلند
بازگشتی بس نکو و ارجمند