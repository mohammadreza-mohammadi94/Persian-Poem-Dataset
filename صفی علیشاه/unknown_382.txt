آفریدیم این زمین و این سما
وآنچه باشد بین آن، شش روز ما
هم نه ما را بندگی و خستگی
زآن رسید این یابی از پیوستگی
برخلاف آنکه گوید بی شهود
که به شنبه راحت از رنج او نمود
کن شکیبایی بدین گفتارها
هم به تسبیح و به حمدش اکتفا
حمد کن پیش از طلوع آفتاب
همچنین پیش از غروب ای ذو لباب
باز کن تسبیح او اندر عهود
وَ ِمَن الَّیلِ وَأدبَارَ السجُود
بعضی از شب وز پس هر سجده باز
در تهجد یا به هر وقت از نماز
عارفان گویند بعد از هر نفس
این بود تسبیح اهل عشق و بس
داند آن کو بوده عاشق نوبتی
حال عاشق چیست اندر طاعتی
وَاستَمِع یَومَ یُنَادِی الْمُنَاد
از مکانی کوست نزدیک از بلاد
اندر آن روزی که مردم بس قریب
بشنوند آن صیحه را سخت و مهیب
بالحق اعنی آنچه بر صدق است و راست
موت و بعث است آن اگر هوشت بجاست
این بود یوم الخروج از امتیاز
زنده ما سازیم و می رانیم باز
هم به سوی ماست برگشت از یقین
اندر آن روزی که بشکافد زمین
میشود ز ایشان زمین یعنی که دور
مردگان آیند بیرون از قبور
می شتابند از مکان وین نیست دیر
این است حشری که بود بر ما یَسِیر
یعنی آسان این برانگیزاندن است
بر خدا کو خالق جان و تن است
ما بسی داناتریم از کارها
وآنچه می گویند از انکارها
تو مسلّط نیستی بر مشرکین
تا به جبر و قهرشان آری به دین
پس به قرآن پند گوی آن را که او
از وعید من بترسد مو به مو
یعنی آن کو منتفع گردد ز پند
نی که برگیرد مر آن را ریشخند