ای محمّد (ص) یاد آور چونکه گفت
یوسف آن پیر پدر را در نهفت
متصف چون بود بر حزن و اسف
گشت موصوف آن به یوسف در سلف
گفت با یعقوب دیدم من به خواب
یازده کوکب دگر مه و آفتاب
بر سر کوهی بلند آنها تمام
سجده بنمودند بر من از مقام
گفت یعقوب ای پسر این خواب را
بر برادرها مگو آداب را
تا که ایشان حیلت آرند و حسد
بر تو از اغوای دیو بی رشد
زآنکه شیطان، آدمی را دشمن است
هر دمی او را به وجهی رهزن است
پس مباش از کید اخوان مطمئن
هم ز تسویلات شیطان مطمئن
این حسد با نفس آدم توأم است
بلکه بنیادش ز نفس آدم است
هر که را بیند ز خویش افزون به حد
میبرد بر وی ز نادانی حسد
همچنان که برگزیدت ذوالجلال
بر چنین خوابی که دیدی در مثال
برگزیند در عیان پروردگار
بر نبوّت بر شهی در روزگار
حُسن آری قبله گاه عالم است
قامت هر ناظری پیشش خم است
حُسن هر جا خیمه زد با اوست عشق
کارساز حُسن هر مهروست، عشق