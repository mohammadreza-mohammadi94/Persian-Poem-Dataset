نی فرستادیم قرآن بر تو ما
جز که ایشان را کنی روشن بجا
آنچه اندر وی نمودند اختلاف
ز امر توحید و معاد بی خلاف
رهنما و رحمت است آن بالیقین
بر گروهی کاهل ایمانند و دین
حق فرستاد از سماء آبی و ساخت
مر زمین را زنده چو از موتش گداخت
یا که قرآن بود آن آبی که وی
قلبهای مرده را ز او کرد حی
اندر این باشد علاماتی پدید
بر کسی کز سمع جان آن را شنید
هم بود از چارپایان بر شما
عبرتی ز ایشان نپوشانیم ما
بر شما دارند زآنچه اندر بطون
شیر خالص از میان فرث و خون
سَآئِغًا لِّلشَّارِبین یعنی کنند
شربت آشامندگان زآن سودمند
وز ثمرها جمله ز اعناب و نخیل
زآن فرا گیرند بر وجه جمیل
سُکر آرنده کز او گردید مست
رزق نیک آرید هم از آن به دست
نیست این تعریف خمر اندر ورق
ذکر نعمت های خود بل کرده حق
بلکه آن را خوانده ضد اندر سخن
گر سخن فهمی تو با رزق حسن
بس علامتهاست در این بی غلول
نزد اهل علم و ارباب عقول
وحی فرمود آن خدای لم یزل
هم به پنهانی به زنبور عسل
خانه ها اندر شکاف کوه ها
افکنید و در درختان هر کجا
آن درختان که بپا مردم کنند
پایه هایش بر بلندیها زنند
پس خورید از هر ثمر وز هر گیاه
پس روید اندر ره از امر اِله
یعنی اندر خانه هاتان بر نسق
آن چنان که بر شما شد وحی حق
شربتی از بطنشان آید برون
مختلف در رنگ و دیدستی فزون
مردمان را باشد اندر وی شفاء
آیت است این ناظران را در خفاء
حق تعالی مر شما را آفرید
پس بمیراند شما را آن فرید
وز شما باشد کسی که رد شود
سوی عمری أرذَل اعنی خوار و بد
سنّ پیری یعنی آن کز روی نقل
هست آن هشتاد در نقصان عقل
بعد دانستن فراموش او کند
چیزها را، هم بماند بی خرد
حق بود دانا به عمر شیخ و شاب
هم توانا بر فزونی و انقلاب