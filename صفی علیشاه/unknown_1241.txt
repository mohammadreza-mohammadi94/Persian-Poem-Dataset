وآنکه آید بر وی از ناراستی
راستی ناید بر او جز کاستی
میرسد بر وی به مثل آن عمل
روز رستاخیز از غل و دغل
میرسد بر هر کس آنچه کرده کسب
بر کسی ناید ستم بر قسم و حسب
آنکه آیا خواست خوشنودیِ حق
هست چون دارای خشم از ماسبق
یعنی از حق تافته بر خشم رو
دوزخ است و جای بد مأوای او
رتبه ها دارند آنها بر نشان
نزد حق هر رتبه ای باشد عیان
اوست بینا بر همه اعمالشان
وآنچه باشد در امور آمالشان
از خدا منّت بود بر مؤمنان
مؤمنان را هم بود زین امتنان
که ز خودهاشان در ایشان مرسلی
می برانگیزاند فرد و افضلی
بهر ایشان خواند آیات خدا
پاکشان سازد ز ارجاس هوی
هم کتاب و حکمت آموزاند او
خود بر ایشان ز امر حق بیگفتگو
گر که می بودند چون ما قبلشان
جز به گمراهی نبودند از نشان
بر شما آیا رسد چون یک محن
که دو چندان مثلش آمد در علن
از کجا گفتید این آمد به ما
گو که بود آن وارد از نفس شما
ترک امر حق و فرمان رسول
شد بر این خواری سبب بعد از قبول
حق به هر چیزی است قادر در امور
نیست هیچ از بهر او عجز و قصور
در اُحد هم داشت یعنی قدرت او
که شما را غالب آرد بر عدو
لیک هم می بود موقوف آن مهم
که نگردید از نهیبی منهزم
دیده را بر هم نهی گوئی چرا
من ندیدم این است از جهل و عمی
چون شما با مشرکین اندر اُحد
رو به رو گشتید و شد چیزی که شد
آن اصابت پس به اذن حق رسید
بر شما دانند آن را اهل دید
چشم چون بر هم نهی امر خداست
که نبینی آنچه میدیدی تو راست
دیده بگشا تا که آید اذن حق
پس ببینی نقشها را بر ورق
کس ز خصم ار در غزا، هارب شود
نیست فرمان که بر او غالب شود
نادر است ار کس شود غالب به حرب
با وجود ترس و بیم از قتل و ضرب
هارب ارچه مؤمن است و حق طلب
گر شود غالب نباشد بی سبب
گرچه بس نادر بود لیک اندر آن
باعثی باشد هویدا یا نهان
بود حیدر(ع) بی مهابا در نبرد
زآن نشد مغلوب از مردان مرد
گر که میدان پر ز ببر و شیر بود
بهر او چون عرصۀ نخجیر بود
می شدی تنها و خندان سوی رزم
همچو شه با شاهدی در عیش و بزم
لاجرم فرمان حق بود آنکه او
غالب آید روز میدان بر عدو