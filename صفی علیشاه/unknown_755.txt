هر کجا گردانده ایم از بهر ناس
ما در این قرآن ز هر نوعی اساس
پس نمودند اکثری از آن اِبا
خواستند الاّ که کفران و دغا
بر تو گفتند آنکه ایمان نا وریم
جز که از تو خارقی را بنگریم
چشمۀ آب از زمین سازی روان
یا نمایی بوستانی در عیان
او تکون جنة لک من نخیل
تفجر الانهار فیها کالسبیل
آسمان را یا که بر ما بفکنی
پاره پاره گر به زعمت موقنی
یا ملایک را بیاری با خدا
بر گواهیِ نبوّت نزد ما
خانهای از زر بود یا مر تو را
یا بود بر آسمانت ارتقا
هرگز ایمان بر تو ناریم از عیان
تا به ما ناری کتابی ز آسمان
تا بخوانیم اندر آن تصدیق تو
که نوشته حق پی توفیق تو
گو بود پروردگارم پاک از آن
که بر آن حکمی توان کرد از گمان
هستم آیا من همانا جز بشر
که فرستاده به خلقم دادگر
منع مردم را خود از ایمان نکرد
چون هدایت آمد از خلاّق فرد
جز که گفتند آدمی آیا خدا
بر رسالت می برانگیزد به ما
گو اگر بودی ملایک در زمین
جای این مردم که هستند اینچنین
مشی می کردند بی اندوه و بیم
اندر آن حالی که بودندی مقیم
می فرستادیم بر ایشان ملک
بر رسالت ز آسمان و از فلک