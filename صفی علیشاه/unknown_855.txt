وآن زنان کآیند در فحش از شما
از هوای نفس یعنی بر زنا
پس بر ایشان چار مرد آید گواه
عاقل و کامل که ترسند از اِله
چونکه دادند این شهادت چار مرد
در سرایی حبسشان بایست کرد
تا بمیرند اندر آن محنت سرا
یا نماید راهی آنها را خدا
ره مگر بر توبه و تقوی برند
وز فعال زشت خود حسرت خورند
حق بر ایشان بخشد و یاری کند
پرده پوشد باز و ستّاری کند
وآن دو تن که زانیند و زانیه
گر نباشد فعل ایشان محصنه
از شما پس بر ملامت درخورند
جز که ره بر توبه و تقوی برند
پس کنید اعراز از آزارشان
بگذرید از فعل ناهموارشان
حق ببخشد جرم خلق از رحمتش
چونکه برگردند اندر حضرتش
مر قبول توبه با شد بر خدا
از خلایق در فعال ناسزا
گر که آن باشد ز جهل و غفلتی
نی ز خودبینی که نارد خجلتی
پس چو پیش از موت برگردند باز
حق پذیرد توبه ز ایشان در نیاز
داند او گر باشد از دل توبتی
می نگیرد بر خطاش از حکمتی
نیست بعضی را مگر در وقت موت
توبه از چیزی که ز ایشان گشت فوت
گوید إنِّی تُبت الْئان آن زمان
نیست آن مقبول درگه بی گمان
همچو توبۀ کافر اندر مردنش
نیست موقع وقت جان بسپردنش
وقت مردن یعنی ار مؤمن شود
مرغ بی هنگام را کشتن سزد
چون امیدش قطع گردد از حیات
آن زمان بر حق کند رو از جهات
کس نداند سِرّ باطن را که چیست
لیک زین نوبت به ظاهر سود نیست
توبه از دل سوی حق برگشتن است
وز هوای نفس خود بگذشتن است
در شریعت ترک عصیان و خطاست
کآن خلاف امر و فرمان خداست
در طریقت ترک پاداش عمل
وآنچه باشد غیر ذات لم یزل
توبۀ اهل حقیقت دیگر است
زآنچه آید در تصور برتر است
شرح آن گویم چو آید نوبتش
تا موحد چیست ترک و توبتش
گفت آن کو مرد در کفر و گناه
یابد از ما کیفری بی اشتباه
ای گروه مؤمنان نبود حلال
بر شما میراث نسوان با جدال
یعنی از اکراهشان کز سوء بخت
می بر ایشان از طمع گیرید سخت
یا که بر تزویجشان مانع شوید
بر منال و مهرشان طامع شوید
مر رسد موتی بر ایشان ناگهان
بر شما عاید شود میراثشان
تنگ زآن گیرید بر زنها به قهر
تا به عنفی بگذرند از ارث و مهر
میگرفتند از جهالت کار تنگ
بر زنان از روی منع و خشم و جنگ
تا ز شوهر باز مانند و ولد
مالشان تا بعد مرگ او را رسد
آمد این آیت پی انذارشان
تا که نبود بر غلط رفتارشان
سخت یا گیرید بهر مهرشان
تا برید آن را به زور و قهرشان
این بود دور از مروت وز سداد
بل ز رسم آدمیّت در نهاد
جز که از وی سر زند فعلی شنیع
شاید ار ندهند مهرش را جمیع
وآن نشوز است و تجاوز از عفاف
باشد ار آن فاش نی کذب و گزاف