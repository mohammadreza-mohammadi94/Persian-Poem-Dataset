گفت موسی ساحران را کافکنید
آنچه را افکندگانید از امید
پس فکندند آن رسنها و عصا
که بُد از سیماب پر در آن فضا
پس بخوردند این قسم در نوبتش
که به فرعون و علّو و عزّتش
این زمان إنَّا لَنَحنُ الْغَالِبُون
موسی و هارون شو ند از ما زبون
موسی از کف در فکند آن دم عصا
آمد آن در جُنب جو، شد اژدها
خورد آنچه کرده بودند از فسون
از بیان تَلْقَفُ مَایَأفِکُون
ساحران بر رو فتادی ساجدین
قَالُواْ آمَنَّا بِرَبِّ الْعَالَمِین
رب هارون ، رب موسی که به ما
رهنما گشتند بر راه هدا
چون شنید این خواست فرعون از شتاب
ساحران را گفت از روی عتاب
بگرویدید ایچ آیا پیش از آن
که دهم رخصت شما را من عیان
مر شما را او بزرگ و مهتر است
بر شما آموخت سحری کاظهر است
پس بدانید این شما باشد به زود
چه عقوبت بازتان خواهم نمود
می ببرّم دست و پاتان از خلاف
هم به دار آویزم از این اعتساف
جادوان گفتند نبود ضرّ و بیم
ما به ربّ خویش برگردانده ایم
ما طمع داریم آمرزش ز حق
که ز ما بخشد گناه ماسبق
که بُدیم از فرقۀ فرعونیان
اولیم اینک به حق از مؤمنان
پس زدند آن حق پرستان را به دار
بهرشان بگریست موسی زار زار
جایشان را پس به موسی حق نمود
زآن، تسلّی یافت قلب آن ودود
سالها دعوت نمود از آن گروه
آمد از طغیانشان تا بر ستوه