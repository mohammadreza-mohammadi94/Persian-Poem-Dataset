آمد این آیت که گفتند آن فریق
گر شویمت تابع دین و طریق
راستی را با تو آییم از پسند
این گروه از ارضمان بیرون کنند
ما ربوده می شویم از خانمان
گر کنیم اظهار ایمان در عیان
در حرم با ایمنی آیا که جا
مر شما را ما ندادیم از عطا
آورند از هر کجا در وی ثمر
از هر آن چیزی که آید در نظر
رزقشان دادیم ما از نزد خود
این چنین با بت پرستی بی ز حد
در زمین غیر ذی زرع این چنین
رزق چون بدهیم ما بر مشرکین
پس کنند ار حرمت توحید ضمّ
مشرکان با احترامات حرم
در نیاریم آن کسان را پس چنان
از تخوّف وز تخطّف در امان
لیک بسیاری نمی دانند این
که بود روزی ز نزد ما یقین
پس سزاوار این بود کایشان ز رب
در عیان ترسند نز قهر عرب
ما هلاک از قریه ها کردیم بس
کز معیّشت بودشان بسیار پس
شاد بودند از تعیّش ها فزون
طاغی از نعمت شدند اندر قرون
یافت گیتی پس بر ایشان انقلاب
خانه هاشان گشت بشکسته و خراب
پس بود آن مسکن و مأوایشان
خالی ار جویی نشان از جایشان
بین دیار قوم لوط و قو م عاد
سرنگون تا چون شد اینسان آن بلاد
بعد از ایشان کس نشد ساکن مگر
اندکی گر هیچ داری در نظر
وارثان ماییم ز ایشان در زمین
بعد از ایشان نَحنُ کُنَّا وَارِثِین
نیست ربّت آنکه قومی را تباه
سازد از اهل قری بیگاه و گاه
تا برانگیزد رسولی ذی سداد
اندر آن شهری که هست اعظم بلاد
تا بر آنها خواند آیت های ما
هم کند اتمام حجتهای ما
ما نبودیم ایچ مهلک زآن بلاد
جز که بودند اهل آن ظالم نهاد
آنچه را داده شدید از هیچ شیء
جز متاع دنیوی پس نیست وی
نیست برخورداری الاّ زین جهان
مر شما را یا که زینت های آن
وآنچه باشد نزد حق بس اظهر است
کآن شما را بهتر و باقی تر است
پس شما آیا نیندیشید هیچ
گر به سر دارید عقل و دید هیچ
پس کسی که وعده آیا داده ایم
وعدة نیکو ورا بی خوف و بیم
اوست پس یابنده آن موعود را
یابد از حق وعده محمود را
چون کسی باشد که او را بهره مند
کرده ایم از مال دنیا روز چند
پس بود روز قیامت بر عذاب
او ز حاضر گشتگان یا در حساب