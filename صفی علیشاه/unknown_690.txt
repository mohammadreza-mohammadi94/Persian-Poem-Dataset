حمد ذاتی را که حمد اوست فرض
و آفرینندة سماوات است و ارض
هر ستایش هر سناء که هست و بود
باشد او را کوست خلاّق وجود
اوست گردانندة افرشتگان
بر رسولانشان فرستد رایگان
صاحب آن بالهای بی شمار
دو و دو، هم سه و سه، هم چار چار
اختلاف أجنحه اندر ملک
ز اختلاف رتبه ها شد بی ز شک
می کند زاید در آنچه آفرید
آنچه خواهد و آن است درخور بر مزید
مر توانا باشد او بر کلّ شیء
می کند آن را که می شاید به وی
آنچه بگشاید ز بخشایش به ناس
نیست گیرنده کس آن را در شناس
وآنچه گیرد باز او از مردمان
نیست بفرستنده او را بعد از آن
یعنی او بدهد اگر چیزی به کس
نیست کس تا گیرد از وی باز پس
ور که چیزی گیرد او از بنده باز
کس نباشد تا دهد بازش به ساز
اوست بر ارسال و بر امساکها
غالب و دانا دهد گیرد به جا
هم عزیز و هم حکیم از علت است
جمله کارش بر صلاح و حکمت است
ای گروه مردمان آرید یاد
نعمت حق را که داد او بر عباد
هست آیا خالقی غیر از خدا
که دهدتان روزی از ارض و سما
غیر او نبود خدایی بی ندید
هر کجا پس بازگردانده شوید
گر که تکذیبت نمایند ای رسول
وز تو ننمایند دعوت را قبول
همچنین تکذیب کرده خود شدند
آن رسل که از تو سابق بوده اند
هست بر حق بازگشت کارها
سوی وی گردید باز اندر جزا