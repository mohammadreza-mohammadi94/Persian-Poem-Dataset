پس ز پی شد مر سبب را در رجوع
تا رسد آنجا که خور یابد طلوع
یافت طالع شمس را در جوششی
بر گروهی که نبُدشان پوششی
همچنان بود امر او که علم ما
کرد احاطه از خبر مانا ورا
یا جنود و مکنتش بود آن چنان
که محیط الاّ که حق بودی بر آن
گشت تابع پس سبب را از وجوه
تا رسید او در میان هر دو کوه
یافت قومی پیش آن کوه از بسیج
که زبانی می نفهمیدند هیچ
پس به ذو القرنین گفتند آن گروه
با اشارت یا مترجم پیش کوه
در زمین یأجوج و مأجوج آشکار
میکنند افساد از هر رهگذار
از پس این کوه چون آیند در
میبرند و میخورند از خشک و تر
بهر ما نز خوردنی ماند چیز
نی ز حیوان و مواشی یا جهیز
ما تو را آریم خرج از مال خود
تا کِشی آیا میان ما تو سد
آنچه خواهی آوریمت ما جمیع
تا کِشی مابین ما سدی رفیع
گفت تمکین داده بر من کارساز
اندر آن یعنی ز مالم بی نیاز
پس مرا یاری کنید از چیزها
یعنی از اسباب و آلاتی شما
همچو سنگ و چوب و آهن بی شمار
تا کشم سدی میانتان استوار
پس زمین را کَند تا نزدیک آب
قطعه ها افکند ز آهن بی حساب
تا مساوی شد میان هر دو کوه
سخت و محکم ساخت سدی با شکوه
گفت آهنها به آتش بردمید
تا که بر بالای آن ریزم حدید
یک صد و پنجاه گز سدی فکند
تا مساوی گشت با کوه بلند
ناتوان گشتند مر یأجوجیان
تا برآیند ایچ بر بالای آن
نه توانستند کز آلات خویش
ثُقبهای در وی کنند احداث پیش
گفت اینکه یافتید آسایشی
از خدای من بود بخشایشی
پس چو آید وعده پروردگار
سازد آن را خُرد و مُرد از هر کنار
وین ز آثار قیامت بی خطاست
وعدة حق باشد آن بر صدق و راست
چونکه ذوالقرنین آن سد بر نهاد
عزم زآن پس کرد بر فتح بلاد
خلق را میخواند بر توحید و دین
یک جهت بر قلع و قمع مشرکین