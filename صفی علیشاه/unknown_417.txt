و اهل تقوی از فیوض ساریه
در بهشتند و عیون جاریه
جمله باشند از فرا گیرندگان
دادة حق را ز روی امتنان
پیش از این بودند ایشان نیک کار
خوابشان کم بود در شبهای تار
در مناجات و تضرّع جمله شب
بوده در اسحار آمرزش طلب
همچنین در مالهاشان با نسق
بوده بهر سائل و محروم حق
مر نشانی هاست حق را در زمین
نزد قدرت ها ز بهر موقنین
از بساطت وز معادن وز عیون
هم ز حیوانات ز احصاء فزون
از طیور و از بهائم وز سباع
حاصل از هر یک هزاران انتفاع
همچنین در نفسهاتان ز امتیاز
زو نشانی هاست گر بینید باز
پس شما می ننگرید آیا در این
تا کنید از هستی صانع یقین
هم یقین در رزقتان گردد فزون
فِی السمَآءِ رِزقُکُم مَاتُوعَدُون
پس قسم بر خالق ارض و سما
اوست حق چون حرف گفتن از شما