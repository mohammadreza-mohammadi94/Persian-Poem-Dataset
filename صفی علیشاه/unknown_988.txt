مر شما را بر زمینشان جا دهم
بعد ایشان اندر آن سکنا دهم
گفت پیغمبر هر آن همسایه را
می برنجاند به وفق آیه را
حق کند زآن شهر و بیت آواره اش
خانه را غیری برد بر چاره اش
این بود امری مقرّر بی سخن
ترسد ار کس از مقام حکم من
یعنی از آن موقفی کز انتقام
باز دارند اهل عالم را تمام
یا که ترسد از وعیدم بر عذاب
کآن بود موجود در یوم الحساب
گرچه نزد آنکه عقلش رهبر است
هر دمی حشر و حساب دیگر است
پس طلب کردند نصرت از خدا
یا که حکم اندر ترافع انبیا
باز رستند انبیاء، شد نا امید
هر کسی کو بود جبّار عنید
بعد از ا ین هم دوزخ آمد جایشان
میدهند از آبِ آتش زایشان
جرعه جرعه می خورند ایشان از او
نیست نزدیک آن ز تلخی بر گلو
گر قباحت های نفس بد سیر
بشنوی، این پیش آن باشد شِکر
آید او را رنج موت از هر مکان
لیک نبود مرده، دارد بلکه جان
با وجود این چنین محنت ز پی
سختتر باشد عذابی بهر وی
این است وصف آن کسان کز حالشان
بر خدا باشد به کفر اعمالشان
همچو آن خاکستری که تندباد
بگذرد بر وی به وقت اشتداد
می کند آن را پراکنده چنان
که نماند زو اثر اندر مکان
فعل نیک کافران باشد چنین
تخم حنظل کی دهد بار انگبین
نیستشان قدرت به چیزی در جزا
زآنچه کردند اکتساب از خیرها
هر عمل کآن نیست از حزم و حضور
هست گمراهی و از مقصود دور
هیچ ای بیننده آیا ننگری
یا ندانی از طریق برتری
کآفریده است آن خدا از روی حق
این سماوات و زمین را بر نسق
یعنی از حکمت نه بر لغو و مجاز
کوست از بیهوده کاری بی نیاز
مر شما را می برد گر خواهد آن
آورد خلق جدیدی در جهان
نیست این اعدام و ایجاد از امور
بر خدای مقتدر دشوار و دور
مر برون آیند ز امر حق تمام
مردگان از قبر در یوم القیام
ظاهر ار گفت او شدند اندر شهود
از تحقق بر وقوع امر بود
عاجزان گویند پس با سرکشان
پیروان کفر یعنی آن چنان
که شما را ما به جان تابع بدیم
منکر پیغمبران آنسان شدیم
نک شما هستید آیا کز شتاب
چیزی از ما دفع سازید از عذاب
گفت گر بر ما نماید ره خدا
هم شما را ره نماییم از ولا
پس بگویند از ره عجز و فزع
صبر ما باشد مساوی بر جزع