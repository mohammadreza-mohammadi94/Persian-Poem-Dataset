یاد کن فرمود موسی را ندا
چون به نزدیک شجر ربّ الوری
که توجه کن به قوم ظالمین
قبطیان کآیا نترسند از یقین
گفت من می ترسم ای پروردگار
که ندارندم به گفتار استوار
سینه ام تنگ آید از تکذیبشان
هم بنگشاید مرا عقده زبان
پس به هارون کن روان جبریل نیک
در نبوّت تا شود با من شریک
جرمی ایشان راست بر من بی غرض
ترسم از آنکه کُشندم در عوض
قَالَ کَلَّا فَاذْهَ بَا بِآیَاتِنَا
مستمع ماییم آن جا با شما
هر دو با اعجاز ما آن سو روید
با شمایم من به هر گفت و شنید
نیست از ما هیچ یعنی در نهان
غالب آرم هر دو را بر قبطیان
مر به فرعون اندر آیید آن نفس
ما رسولیم از خدا گویید پس
نک فرست از حکم ربّ العالمین
آل اسرائیل را با ما یقین
تا بریم آن قوم را از این مکان
در فلسطین، مسکن آبائشان