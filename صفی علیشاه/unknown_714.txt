وز نشانی های او روز است و شب
و آفتاب و ماه در دور طلب
سجده نارید آفتاب و ماه را
زآنکه مخلوقند ایشان چون شما
زآن خدایی که شما را آفرید
سجده آرید ار که بپرستنده اید
پس بوند ار سرکش از پروردگار
ذیل قدرش را بننشیند غبار
فرقه ها هستند اندر نزد رب
از پی تسبیح او در روز و شب
این چنین پیوسته دارند اشتغال
هم نگیرند از عبادت ها ملال
وز علامتهای او اندر وقوع
اینکه می بینی زمین را با خشوع
خشک و بس پژمرده بفرستیم باز
آب بر وی آید اندر اهتزاز
منفتخ گردد برآید چون خمیر
روید از وی لاله و گل ناگزیر
آنکه کرد احیاء زمین مرده را
زنده سازد مردگان را ز اقتضا
او به احیاء و اماته قادر است
هم به هر چیزی که بر وی ظاهر است
دارد اعنی قابلیّت بر ظهور
پس ز کلک مشیتش یا بد صدور
وآن کسان که منحرف ناگه شوند
اندر آیتهای ما وز ره شوند
مختفی بر ما نگردند از یقین
در اباطیل این گروهند ملحدین
بشنویم اقوالتان را سر به سر
وآن کلام لغو و گفت بی ثمر
آن کس آیا که شود انداخته
ناگهان در آتش پرداخته
هست بهتر یا کسی کو بی ستیز
ایمن آید ز آتش اندر رستخیز
هر چه خواهید آن کنید از ناگزیر
حق بر اعمال شما باشد بصیر
نگروید آن کو به ذکر آمد چو آن
سویشان یعنی کتاب از آسمان
ذکر یعنی بهترین اندر پسند
بهر یاد است این کتاب ارجمند
یا عزیز از روی حجت در نظر
کش به اتیان نیست قادر از بشر
ناید او را باطلی از پیش و پس
کس به ابطالش ندارد دسترس
در وی اعنی آنچه فرموده است حق
نیست نقص از حکم بعد و ماسبق
هست نازل از خدای بی ندید
بر مصالح کو حکیم است و حمید
می نگویند این معاند کافران
بر تو الاّ آنکه بر پیغمبران
گفته اند از پیش ارباب هلاک
پس مباش از گفتشان اندوهناک
زآنکه ربّت بی سئوال و بی جواب
صاحب آمرزش است و ذو عِقاب