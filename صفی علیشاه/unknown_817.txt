آمد این آیت که با اهل کتاب
گو شما را نیست چیزی بر صواب
نیستید اعنی که بر دین صحیح
تا به وقتی کایستید از دل صریح
حکم آن تورات و هم انجیل را
وآنچه در این دو بود تنزیل را
وآن خود ایمان بر رسول آوردن است
هم قبول حکم قرآن کردن است
تا به وقتی کآنچه نازل بر شماست
ز امر و نهی آن را بپا دارید راست
می کند در اکثری ز ایشان زیاد
آنچه نازل گشته از ربّ العباد
سرکشی و فتنه و کفر و غرور
یعنی از قرآنشان زاید شرور
پس مشو اندوهناک از کافران
نیست راجع فعلشان بر دیگران
ز اهل ایمان، وز نصاری و یهود
همچنین از صابِئُون و اهل حدود
هر که زینان بر خدا و یوم دین
آرد ایمان، هم کند کاری متین
نیست پس خوفی بر ایشان از عِقاب
هم نه اندوهی ز فقدان ثواب
هیچ فعلی نیست ضایع نزد حق
زآنکه خیر از حق بود در ماخَلَق
چونکه بگرفتیم ز اسرائیلیان
عهد توحید و نبو ّت در زمان
یعنی از آباء ایشان کاعتراف
بودشان بر احمد از ایمان صاف
پس بر ایشان فعل آباء حجت است
گر کنند انکار ، ترک طاعت است
هم فرستادیم ما پیغمبران
سوی ایشان بهر تأکید و نشان
هر رسولی کآمد ایشان را ز جود
بر هر آنچه نفسشان مایل نبود
فرقه ای را چون محمّد (ص) یا مسیح
در زمان کردند تکذیب صریح
فرقه ای را هم بکُشتند از عناد
همچو شعیا، کو خبر از بعد داد
بر گمانشان محنتی از جزء و کل
نیستشان در قتل و تکذیب رسل
کور و کر گشتند پس ز آیات حق
چون بر این بودند از حق مستحق
توبه پس کردند و حق ز ایشان گذشت
بازشان دل کور و کر ز اجرام گشت
سوی کوری و کری بشتافتند
روی از پیغمبران برتافتند
ناشناسی بر خدا و بر رسول
بدترین آفت آمد در حصول
زآن مبدّل شد به زشتی حالشان
هم خدا بیناست بر اعمالشان
پس به تحقیق آن کسان کافر شدند
که برون از حد خود یکسر شدند
از غلط گفتند می باشد خدا
آن مسیح ابن مریم بی خطا
گفت اسرائیلیان ر ا مر مسیح
جز به حق باشد پرستش بس قبیح
جمله بپرستید او را ز اختیار
کوست بر ما و شما پروردگار
هر که آرد شرک بر وی از اَنام
پس یقین جنّت بر او گردد حرام
جای او دوزخ بود و اهل ستم
نیستشان یاری در آن مأوای غم
ممکن است این قول حق باشد صریح
یا تتمۀ قول عیسای مسیح
کافر آن کس شد که گفت از اشتباه
مر خدا باشد یکی از سه اِله
وآنگهی نبود به برهان و شهود
در وجوب ذاتی الاّ یک وجود
نیست هستی را قبول اشتراک
یا قبول افتراق و انفکاک
لازم ذاتش علو و وحدت است
هستی مادون خود را علت است
پس نه گر باز ایستند از این مقال
مَس نمایدشان عذابی بد مآل
بر نمیگردند آیا سوی حق
آب غفران تا خورند از جوی حق
هم نمی باشند آمرزش طلب
بر طریق اهل توحید و ادب
حق بود آمرزگار و مهربان
بر عبادش خاصه بر مستغفران
می نباشد نزد ارباب عقول
آن مسیح ابن مریم جز رسول
پیش از او بودند هم اهل سُبل
قَد خَلَت مِنْ قَبلِهِ قوم الرُّسُلُ
داشت گر او معجزات موجزی
جمله را بود آیتی و معجزی
مرده گر او زنده کردی هم کلیم
اژدها میشد عصایش بس عظیم
والدی او را نبودی گر به عین
آدم آمد همچنین بی والدین
عیسی ار امرش عجیب و مطلب است
امر موسی و امر آدم اعجب است
پس نباشد بر الوهیّت سبب
امر عیسی گرچه بس باشد عجب
مادرش صدّیقه ای بود از کرام
هر دو می خوردند چیزی از طعام
میبُود خوردن دلیل احتیاج
نیست حق محتاج بر طبع و مزاج
بین چگونه می کنم روشن تمام
بر شما آیات خود را از کلام
پس نگر کردند بر گردیده چون
ز امر حق وز فهم آن در آزمون
میکنند اعراض یعنی از قبول
وین ز هر چیزی است اعجب در عقول
گو پرستید ای نصاری در حیات
آنکه مالک بر شما نبود به ذات
نیست یعنی قادر اندر ضرّ و نفع
یا توانا بر کسی در جلب و دفع
بشنود حق هر چه گویند این غلات
هم بدانند جمله سرّ ممکنات
گو که در دین خود ای اهل کتاب
از غلو باشید اندر اجتناب
در حق عیسی است ناحق وآن نبود
آنچه گویید از نصاری وز یهود
آن کند افراط اندر مدح او
وین به ذمّش کرده بر تفریط رو
پیروی نارید بر اهواء قوم
یعنی اسلافی که بُدشان بغض و لوم
کآن جماعت گمره از آئین خویش
پیش از این گشتند دور از دین خویش
همچنین کردند گمراه از عباد
اکثری را از طریق اقتصاد
واندر آن ماندند یعنی در ضلال
منحرف از راه و رسم اعتدال
آنکه کافر شد ز اسرائیلیان
کردشان داوود لعنت یک لسان
پیش از این گردید در تفسیر ثبت
شرح صید ماهی و اصحاب سبت
همچنین عیسی ابن مریم کرد باز
لعنت ایشان را شدندی زآن گراز
این ز نافرمانی آن قوم بود
کز جهالت می گذشتند از حدود
آن چنان بودند کز افعال زشت
کس نکردی نهی کس را در سرشت
باالله آن بد بود کایشان از فنون
مرتکب بودند از اعلی و دون
نهی از منکر بُد آن فعلی که هم
سخت واجب بود در کلّ امم
بینی از ایشان تو بسیاری عیان
که تولّاشان بود بر کافران
می نمایند از عناد مسلمین
دوستی با اهل کفر و مشرکین
بد بود چیزی که بفرستاده پیش
نفس هاشان از دورویی بهر خویش
وآن بر ایشان شد به خشم حق سبب
جاودان اندر عذابند و تعب
بود اگر کآرند ایمان بددلان
بر خدا و بر نبی از قلب و جان
وآنچه بفرستاده از حق سوی اوست
مشرکان را هیچ نگرفتی به دوست
بود هم گویند روی این خطاب
بر یهودان کاهل دینند و کتاب
یعنی ار بودند ایشان معتقد
بر خدا و جمله احکامش به جد
حکم تورات است این ، کارباب دین
می نگیرند اولیاء از مشرکین
لیک بسیاری از ایشان فاسقند
خارج از ایمان و حکم سابقند
مینمایند از عناد مؤمنان
دوستی با مشرکان و دشمنان
سختتر یابی ز مردم در عناد
کآرد ایمان بر جهودان و اعتقاد
یا که آنهایی که شرک آورده اند
این دو قوم از دشمنی پرورده اند
هم ز مردم یابی اقرب تر کسی
کو به وُد با مؤمنان باشد بسی
آن کسان گویند از روی وداد
ما نصاراییم در زهد و سداد
می نباشد در نهان و در شهود
دوستی با مشرکانشان چون یهود
این از آن باشد که ایشان در خصال
راهبند و راستگو در کل حال
نیستند آن فرقه از گردنکشان
از قبول حق چو بشنیدند آن
وین بود خاص ن جاشی زآنکه او
داشت پاس مسلمین را بس نکو
از مسلمانان ز مکه با محن
پیش او رفتند چندین مرد و زن
زآنکه بُد ز اعدایشان توبیخ ها
شرح آن ضبط است در تاریخ ها
چونکه ایشان بشنوند از مسلمین
آنچه نازل شد به خیرالمرسلین
چشمشان بینی تو پر از اشک ها
ریزد از آن همچو آب از مشک ها
از شناسایی به حرف حق و راست
رقت قلب اصل این حزن و بکاست
ر َبنَآ گویند یعنی ما بر این
هستمان ایمان و اقرار از یقین
پس تو ما را با گواهان کن حساب
نام ما بنویس ز ایشان در نساب
بس ملامت کرد ایشان را یهود
بر قبول دین حق آن گونه زود
سالها گفتند ما را داعیند
جانب اسلام و بر آن ساعیند
هیچمان باور نشد قول رسول
چون شما را شد به این زودی قبول