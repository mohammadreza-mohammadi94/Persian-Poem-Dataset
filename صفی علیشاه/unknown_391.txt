حق تعالی این سماوات و زمین
کرده خلق از راستی وز عدل هین
مقتضای عدل آن باشد که فرق
بنهد او مابین مخلص و اهل زرق
تا که هر نفسی از او یابد جزا
بر هر آنچه کرده کسب از فعلها
نی ستم دیده شوند اندر حساب
مردمان اندر ثواب و در عِقاب
هست مروی از سعید بن جبیر
بود عزّی سنگ اسپیدی به سیر
می پرستیدند آن را مشرکان
بهتر از آن چیزی ار گشتی عیان
ترک عزّی می نمودند آن حشر
می پرستیدند آن شیئی دگر
حق به پیغمبر چنین گفت از شگفت
می نبینی آن کس آیا که گرفت
از هوای نفس خود معبود را
هیچ نشناسد زیان و سود را
در ضلالت وانهاد آن را خدا
بر چنان دانش که بودش ز ابتدا
مُهر بنهادش به گوش و دل ز خشم
پوششی گرداند هم او را به چشم
معنی مُهری که حق بر دل نهاد
پیش از این گفتیم گر داری به یاد
کیست پس آنکه نماید ره بر او
بعد از آنکه حق نماید ره نکو
پند نپذیرید آیا پس شما
پند چبود، دوری از نفس و هوی
نیست گفتند آن خسیسان غوی
زندگانی جز حیات دنیوی
می بمیریم و دگر زنده شویم
یعنی از اُم باز زاینده شویم
چون نماید شخصی از دنیا گذر
زاده گردد دیگری با زیب و فر
حاصل آنکه نیست بعد از موت تن
زندگانیِ دگرمان بی سخن
هم فنا ما را نسازد غیر دهر
بر مرور از جام او نوشیم زهر
دور گیتی قابض ارواح ماست
نی ملک قابض نه امری از خداست
نیست اینها در هلاک ما دلیل
بلکه دهر است و طبیعت خود اصیل
زین طبیعت مذهبان در عصر ما
همچنین هستند بیش از حصر ما
نیست ایشان را بر این گفتارها
دانشی الاّ که از پندارها
بر گمان خویش گویند این مقال
نی که از برهان و علمی و انتقال
خوانده گردد چونکه آیت های ما
ظاهر ایشان را ز حجت های ما
در مقابل نیست ایشان را دلیل
جز که گویند از طریق قال و قیل
آورید آباء ما را رو به رو
هیچ اگر باشید حق و راستگو
گو شما را در بطون اُمهات
زنده سازد خالق کامل صفات
پس بمیراند شما را لاکلام
ثُم یَجمَعُکُم إلَی یَومِ الْقِیَام
هیچ نبود شک و ریبی در آن
لیک نادانند اکثر مردمان