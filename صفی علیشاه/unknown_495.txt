نی فرستادیم ای کامل رشاد
جز مبشّر هم نذیرت بر عباد
گو به تبلیغ رسالت در جزا
می نخواهم اجر و مزدی از شما
جز به کردار آن کسی کز آگهی
خواست گیرد سوی رب خود رهی
مزدم اعنی طاعت اهل االله است
که دل از ایمان حقشان آگه است
کن توکل پس به حیّ لایموت
کوست برتر از دلیل و از ثبوت
هم ز نقصانش به پاکی کن تو یاد
هم دل از حمدش نما پیوسته شاد
معنی سَبِّح بِحَمدِه باشد این
که به تنزیهش سپاس آور قرین
حمد کن یعنی چنانش در نعم
که بدانی برتر است از کیف و کم
او پسندیده است و کافی ناگزیر
بر ذنوب بندگان خود خبیر
آن خدایی کآفرید ارض و سماء
وآنچه باشد در میانشان ز اقتضاء
خلق فرمود آن به شش روز از نشان
شرح آن گفتیم زین پیش از بیان
گشت مستولی به عرش آنگاه باز
کآن محیط آمد بر اشیاء ز امتیاز
امرش اشیاء را گرفت اعنی فرو
تا نجنبد مویی الاّ ز امر او
عرش رحمان گشت یعنی استوار
رحمت رحمانی اش بر خلق یار
ور که خوانی قلب احمد (ص) اولی است
عرش را که حق بر آن مستولی است
پس بپرس از آنکه می باشد خبیر
هر چه خواهی از حقایق در ضمیر
یا بپرس از معنی رحمان که او
نسبتش چبود به عرش از جستجو
یا بپرس از خلقت ارض و سماء
یا به شش روز از چه کرد آن را بناء
چون شود گفته بر ایشان که کنید
سجده، رحمان را ز روی عقل و دید
می بگویند اینکه رحمان چیست باز
سجده چیزی را کنیم آیا به ساز
که تو فرمایی به ما امر از ستم
پس ز ایمانشان شود افزوده رم
ارجمند است و بزرگ آن کو نمود
برجها در آسمان خلق از حدود
هم بگردانید اندر وی سراج
مهر روشن، ماه تابان در رواج
اوست آن کو کرد خلق روز و شب
برخلاف یکدگر اندر طلب
بهر آن کو خواهد او آرد به یاد
امر خود را یا کند شکر از نهاد
بنده رحمان کسی باشد به فرض
کز تواضع می رود بر روی ارض
جاهلان آیندشان چون در خطاب
با سلامتشان دهند آنها جواب
وآن کسان که شب به روز آرند زود
رب خود را در قیام و در قعود