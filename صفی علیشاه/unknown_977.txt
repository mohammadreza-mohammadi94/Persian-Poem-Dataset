هم بگردانند بهر حق بنات
پاک از این نسبت بود آن شاه ذات
هم مر ایشان راست خود بی گفتگو
بت پرستان آنچه دارند آرزو
بر یکی چون مژده آید زآن کسان
دختری را بر ولادت آن زمان
روی او گردد سیاه از ننگ و لوم
پُر شود از خشم و متواری ز قوم
از بدیِ آن خبر کش داده اند
داغ شرم و غم بر او بنهاده اند
اندر این اندیشه خواهد شد فرو
تا چه تدبیری کند در کار او
داردش آیا که بر خواری نگاه
پوشدش یا آنکه بر خاک سیاه
پس بد است این ک ار کایشان می کنند
هر بد آری زشت کیشان می کنند
آن کسان را بر سرای آخرت
نیست ایمان هیچ از آن سوء صفت
وصف اعلی هست بهر کردگار
در امور او غالب است و راست کار
گر بگیرد خلق را بر ظلم و کین
ننهد او جنبنده ای را بر زمین
لیک تأخیر او کند در انتقام
تا به وقتی که شد آن را بُرده نام
پس چو ایشان را درآید وقت خویش
لحظه ای زآن نی شود پس یا که پیش
آنچه را دارند مکروه آن فرق
می بگردانند آن نسبت به حق
با وجود این ، زبانشان بر دروغ
وصف بر ایشان کند خیزد فروغ
از خدا باشند طامع بر بهشت
وآن مثوبت با چنین اخلاق زشت
الحق ایشان را سزاوار آتش است
پیشی ایشان را به آتش بس خوش است
تا الله از صدق انبیاء را بر اُمم
پیشتر از تو فرستادیم هم
پس بر ایشان کرد دیو آراسته
کارهاشان را که بس بُد کاسته
پس مر ایشان راست دیو امروز دست
هم مر ایشان را عذابی سخت هست