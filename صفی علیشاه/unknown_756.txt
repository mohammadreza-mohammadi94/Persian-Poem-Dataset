گو بود کافی شهادت را خدا
در میان من، دگر بین شما
زآنکه باشد آن خدای بی نظیر
بر عباد خویش آگاه و بصیر
بر هدایت کرد حکم او هر که را
اوست پس ره یافته بر مدعا
وآنکه را گمره نماید از فِرَق
پس نیابی دوست او را غیر حق
حشرشان سازیم اندر رستخیز
گنگ و کور و کر به ر وی پُر ستیز
جایشان دوزخ دهیم اندر سکون
آتش سوزانشان هر دم فزون
این است ایشان را جزاء کابتر شدند
جمله بر آیات ما کافر شدند
که شویم آنگه که خاک و استخوان
میشویم انگیخته از نو عیان
می نبینند ایچ آیا کاین چنین
آفریده است او سماوات و زمین
هم تواند مثلشان را آفرید
صعب نبود بهر او خلق جدید
هم بگردانده است آن دانای غیب
بهرشان وقتی که در وی نیست ریب
پس اِباء کردند استمکارگان
وین نبود الاّ ز کفرانی عیان
گو بر ایشان گر شما مالک شوید
بر خزانۀ رزق خلاّق مجید
می کنید امساک و بخل آرید پیش
خود ز ترس فقر و درویشیِ خویش
هست ظنّت ز احتیاج آدمی
ثابت اندر وی به افزون یا کمی
ما مگر دادیم موسی را عیان
نُه ز آیات مبیّن بر نشان
معجزاتی کز تواریخ و کتب
هست واضح نزد اهل قشر و لب
لیک پرسید از پیمبر یک یهود
کآن نُه آیت چیست خود برگو تو زود
گفته بوده است اینکه بر پروردگار
شرک نارید از نهان و آشکار
هم ز خونریزی نمایید اجتناب
وز زناء و سرقت از روی کتاب
هم ز سحر و از سعایت وز ربا
هم ز قذف محصنات از ناروا
وز جهاد ای دون بنگریزید هم
بوده این نُه حکم جاری در اُمم
ز آل اسرائیل پس می کن سؤال
آمد ایشان را چو موسی در مقال
زآنچه شد مابین او با قبطیان
یا که این آیات از ایشان چون عیان
گفت فرعونش که در پندار من
عقل تو گشته مخبّط بی سخن
زآنچه ای موسی تو گویی بیهده
خود تو باشی جادویی کرده شده
گفت موسی که به دل زین آگهی
گرچه بر لب ناوری از گمرهی
که بنفرستاده این آیات هان
غیر خلاّق زمین و آسمان
هست این آیات روشن بر بصر
جز که آن بیننده باشد کور و کر
بر گمان من تو ای فرعون نیز
بر هلاکت مشرفی اندر ستیز
یا که غفلت رفته پندارم ز سر
نیست هیچت التفات از نفع و ضرّ
بود آن پندار فرعون از گزاف
لیک بُد پندار موسی بی خلاف
خواست فرعون آل موسی را ز کین
دورشان سازد به خواری از زمین
غرق پس کردیم او را ما به نیل
وآنکه با او بود یکجا در سبیل