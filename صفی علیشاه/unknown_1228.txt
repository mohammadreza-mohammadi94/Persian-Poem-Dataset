ای گروه مؤمنان اندر حیات
رزقهای خود خورید از طیّبات
شکر نعمت پس کنید از هر چه هست
گر شما خود بنده اید و حق پرست
بر شما مردار و خون آمد حرام
باز لحم خوک از رب الانام
زآنکه بس در خوردن آن آفت است
موجب افساد خلق و خلقت است
وآنچه شد برپا به ذبح او صدا
در مقام قصد بر غیر خدا
یعنی آنچه از ذبح آن وز اکل آن
قصد باشد شرک بر حق بالعیان
مشرکان در وقت ذبح از خُبث ذات
بد بلند آوازشان بر اسم لات
شد چنین ذبحی بر اهل دین حرام
هست بسم الله شرط این مقام
جز به غیر باغ و عاد از اضطرار
نیست حکمی بر حرام از کردگار
باغ افراط است نزد اهل حق
عاد هم تقصیر در سد رمق
اندر این صورت نباشد جرم و بیم
کو به اهل دین غفور است و رحیم
چون ببخشد حق، نماند ذلتی
نور آمد ، رفت بود ار ظلمتی