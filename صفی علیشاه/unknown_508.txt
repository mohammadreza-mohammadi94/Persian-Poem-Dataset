آن رجالی که نسازد مشتغل
قلبشان را شغل های متصل
یا تجارت یا که بیع از ذکر حق
وز نماز آید چو وقتش بر نسق
هم ز ایتاء زکات اندر قبول
می بترسند از چنان روز مهول
که در آن ز ادراک گردد قلبها
هم ز دیدن دیده های با ضیا
تا جزاء بدهد خداشان نیکتر
زآنچه کردند آن گروه نیک فر
هم ز فضلش می فزاید بر ثواب
هم دهد روزی چو خواهد بی حساب
میدهد روزی خدا بر هر که خواست
می فزایدش ار فزونی را سزاست
وآن کسان که نگرویدند از بتر
هست اعمال نکوشان سر به سر
چون سرابی بر زمین صاف و راست
تشنه پندارد که آب آن بی خطاست
پس چو آرد سوی او از دور رو
می نیابد چیزی اندر جستجو
نزد خود یابد خدا را در عذاب
کش تمام آرد جزاء را در حساب
حق نماید هر حسابی را به زود
تا عملها چیست در یوم الورود
یا بود کردار نیک آن فریق
همچو در تاریکی بحری عمیق
که بپوشد روی آن را موجها
فوق هم اندر حضیض و اوجها
فوق آن باشد سحابی در هجوم
که شود زآن ستر انوار نجوم
بعضی از آن تیرگی های چنان
فوق بعض دیگر آمد در مکان
پس کسی کاندر میان آن ظُلَم
مانده باشد غرق اندر موج و یم
دست خود را چون برون آرد به پیش
نیست نزدیک آنکه بیند دست خویش
هر که او را می نگرداند اِله
نوری او را نیست نور از هیچ راه
نیست یعنی رهنمایی یا رهی
عقل روشن یا که قلب آگهی
هیچ آیا می ندیدی که خدا
جمله تسبیحش نمایند از ولا
هر که باشد در سماوات و زمین
مرغهای بال بگشوده چنین
جمله از تعلیم حق دانسته اند
خواندن و تسبیح خود را بی گزند
حق بود دانا بر آنچه خلق او
میکنند از جزء و کل بد یا نکو