خود قیامت بی گمان آینده است
نیست شک در وی کس ار داننده است
لیک بسیاری ز مردم نگروند
زآنکه نی در راه فکرت رهروند
گفت آن پروردگار ماسوی
می بخوانید از عبودیّت مرا
تا اجابت من کنم گر مقتضی است
خارج از حکمت مر آن یعنی که نیست
با تو گویم نکته ای در این مقام
خوان خدا را در حوائج والسلام
گر که او را خوانی از قلب و ضمیر
رفت میل نفست از دل ناگزیر
خوان مرا گفت او، نه میل نفس را
مستجاب از نفس کی گردد دعا
یا شما خوانید بر یکتایی ام
اجر تا یابید از دارایی ام
هر شود از طاعت من سرکش او
زود آید در جحیم و آتش او
داخِرین یعنی ذلیل و خوار و پست
سرکش اندر نار دوزخ وارد است
مر خدای بر حق است آن کآفرید
بر شما شب تا در آن ساکن شوید
روز را هم آفرید اینسان عیان
چیزها را تا ببینید اندر آن
هم به حاجت ها کنید از ره شتاب
هم معاش خود نمایید اکتساب
لیک زین باشند اکثر ناسپاس
اندکند از مردمان نعمت شناس
آن خدا کو آفرینندة شماست
خالق هر چیزی او بر مقتضاست
غیر آن یکتای پاک از چند و چون
نیست معبودی فَأنَّی تُؤْفَکُون
همچنین از دین شما گشتید بر
بازگردانیده گشتند از بتر
آن کسانی که به آیات خدا
بودشان انکار از جهل و عمی
آن خدای بر حق است او کز اثر
بر شما کرد این زمین را مستقر
هم بنائی چرخ را برداشته
قبّه ای بالای ارض افراشته
ساخت تصویر شما را مو به مو
کرد صورتهایتان را پس نکو
داد روزی بر شما از طیّبات
پاک و خوش یعنی ز حیوان و نبات
آنکه باشد، فاعل اینها خدا
پرورنده و آفرینندة شما
پس بود برتر خدایی کز یقین
باشد او پروردگار عالمین