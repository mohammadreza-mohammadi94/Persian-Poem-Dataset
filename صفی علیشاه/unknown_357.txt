چیست آنان را که بس کافر شدند
جانب تو می شتابند از گزند
مُهطِعینند از یمین و از شمال
بر گروه حلقه کرده در ضلال
یا گروه فرقه فرقه مختلف
بر عناد و بر تمسخر متّصف
دارد آیا هر یکی ز ایشان طمع
تا شود داخل به جنّت بی ورع
نه چنین است ایچ کافر در بهشت
ره نیابد با چنان خُبث سرشت
خلق ما کردیم ایشان را پدید
زآنچه دانند اعنی از نطفۀ پلید
پس خورم بر رب مشرقها قسم
هم به مغربها که دارد شمس هم
مشرق و مغرب ز بهر آفتاب
سیصد و شصت است هر سال از حساب
می کند هر روز از شرقی طلوع
هم کند بر مغرب دیگر رجوع
اینکه ما باشیم قادر در محل
کآوریم از جایشان خلقی بَدل
یعنی ایشان را براندازیم ما
خلق دیگر جایشان سازیم ما
ما نه مسبوقیم اندر امر خویش
تا کسی جوید ز ما سبقت به پیش
پس فرو هل تا شروع ایشان کنند
در امور لغو و لعب و ناپسند
تا کنند ایشان ملاقات از نشان
روز خود که بودشان وعده بر آن
اندر آن روزی که آیند از نمون
با شتاب از گورها ایشان برون
گوییا کایشان شتابند آن چنان
بر نُصُب یعنی عَلَم از هر مکان
خاشع و بر رو فتاده بر زمین
همچو در پیش بتان آن مشرکین
چشمهاشان افتد از خشیّت به زیر
ذلت ایشان را بپوشد ناگزیر
هست این روز آنکه در دنیا فزون
وعده داده می شدند از آزمون