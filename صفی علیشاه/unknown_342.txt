نامد آیا بر شما افزون و بیش
ای گروه اخبار آن کفار پیش
پس چشیدند آن وبال کار خود
وآن عقوبتهای بیش از حصر و حد
در جهانشان بود آن رنج و هلاک
هم بود زین پس عذاب دردناک
این بر آن باشد که آمدشان رسل
با نشان و بیّنات اندر سبل
پس بگفتند آدمی آیا چو ما
می تواند گشت ما را رهنما
بر رسولان کافر ایشان پس شدند
رو بگرداندند و هم سر وا زدند
بی نیازی از حق آمد پس پدید
کو به ذات خود غنی است و حمید
بی نیاز است اعنی از خلق او به ذات
وز ستایش وز سپاس ممکنات
آن کسان که نگرویدند از یقین
دعوی دانش نمودند این چنین
که چو گشت این جسم از هم ریخته
نی شوند ایشان هکر ز انگیخته
گو که آری منبعث بی گفتگو
می شوید اندر قیامت مو به مو
پس خبر داده شوید اندر جزا
بر هر آنچه کرده اید از کارها
بر حق این آسان بود پس بگروید
بر خدا و بر رسول ای اهل دید
هم به نوری که فرستادیم آن
با پیمبر یعنی این روشن بیان
تسمیۀ قرآن به نور این بیّن است
که نماینده طریق از ذوالمن است
حق بر اعمال شما باشد خبیر
بر هر آنچه می کنید از ناگزیر
پس به وفق هر عمل بدهد جزا
هر عمل را هست پاداشی جدا