مکّه در ارض است اول خانه ای
که بناء شد بهر هر فرزانه ای
اهل عالم راست هادی در صلات
هست یعنی قبله بهر کائنات
هست آیتها در آن بر مردمان
جای ابراهیم و زو پیدا نشان
هر که داخل گشت در وی ایمن است
از حوادث در پناه ذوالمن است
یعنی آمد هر که در وی ز اعتقاد
هست ناچار او به ترک هر فساد
پس ز شرّ نفس و وسواس عدو
گردد ایمن وآن هواهای دو تو
ایمن آمد از خلاف ما فَرَض
نی که نبود بهر او موت و مرض
در سرای شه مصونی از عسس
نی که آنجا بر تو ننشیند مگس
باطن این خانه قلب عارف است
مأمن آنجا از هوای خالف است
پس چو از ظاهر به باطن رو کنی
روی بر امنیّت از هر سو کنی
حج بیت ، امر است از حق بهر ناس
هر توانایی است او را در اساس
وآنکه کافر گشت و ماند اندر مجاز
حق بود از کفر و دینش بی نیاز
گو چرا پوشید ای اهل کتاب
چشم از آیات حق بر ناصواب
حق بود شاهد بر آنچه می کنید
دور خود چون کرم پیله می تنید
گو چرا دارید باز آن را ز راه
کش بود ایمان به حق بی اشتباه
بر کجی خوانید او را از عناد
وز ره توحید بر کفر و فساد
وآنگهی شاهد شما بر منهجید
نیست غافل حق ز اعمال ار کجید