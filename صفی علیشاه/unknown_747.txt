ما فرستادیم موسی را یقین
با نشانی ها و سلطان مبین
جانب فرعون مردود شریر
هم دگر قارون و هامان وزیر
اختصاص این سه تن اندر بیان
هست ز افزونی کفر از دیگران
پس بگفتند او بود در ادعا
ساحری کذّاب نه از راه خدا
پس چو آورد آن گُره را دین راست
او ز نزد ما که از ما بر سزاست
می بگفتند آن جماعت اُقتُلُواْ
جمله أبنَا الَّذِینَ آمَنُواْ
زنده بگذارید زن هاشان به حال
نیست کید کافران جز در ضلال
گفت مر فرعون سرکش با حشم
واگذاریدم که موسی را کُشم
گو بخواند رب خود را از فنش
تا مرا مانع شود از کشتنش
من بترسم کو ره دیگر زند
دین و آئین شما مبدل کند
یا شود در ارض ما ظاهر فساد
چونکه گردد تابعان او زیاد
گفت موسی من به رب خود پناه
از هر آن گردنکشی گیرم به گاه
آنکه بر یوم حساب او نگرود
تا که دفع شرّ او از من شود
زین مباشید ای گروه من ملول
نیست او قادر به قتلم در قبول
بر خدای خویش و بر رب شما
من پناه آورده ام زین ماجرا
گفت مردی ز آل فرعون عنود
که نهان ایمان او از قوم بود
قصد قتل مردی آیا می کنید
زآنکه گوید رَبِّیَ االلهُ یا عبید
یعنی ای مردم خدای ما یکی است
کی کند شک گر کسی را مُدرکی است
وآنگهی کآورده است او بیّنات
از خدای خود شما ر ا از جهات
پس اگر گوید دروغ از بهر اوست
مر وبال کذبش این بی گفتگوست
ور که باشد راستگو بعضی رسد
بر شما پس زآنچه وعده می دهد
راه ننماید حق از حد گشته را
کاذبِ از راهِ دین بگذشته را
ای گروه مَنْ لَکُمُ الْمُلْکُ یَوم
غالب اندر مصر بر موسی و قوم
کیست پس آن کو دهد یاری به ما
از عذاب و بأس حق إن جاءنا
گِرد امری پس نگردید از گمان
که زوال ملکتان باشد در آن
گفت پس فرعون مر حزبیل را
مَآ أرِیکُم قَومِی إلَّا مَآ أرَی
بر شما نبوم به راهی من دلیل
جز که بینم اندر آن خیری جمیل
بر شما ننمایم الاّ راه راست
وآن هلاک موسی صاحب عصاست
گر نگردد کُشته او در رهگذر
این زمین اندر فساد است و خطر