آفرید او خلق را از ابتدا
عود بدهد بعد مرگ آن جمله را
پس به سویش جمله می گردند باز
بر حقیقت رجعت آرند از مجاز
اندر آن روزی که بنماید قیام
مر قیامت مجرمان اندر مقام
جمله می گردند از حیرت خموش
ناامید از حال خود بی عقل و هوش
شافعی نبود مر ایشان را به راست
هم ز انبازانشان در بازخواست
کافر ایشان خود به انبازان بوند
یا شریکانشان بری ز ایشان شوند
گردد آن روزی قیامت که بپا
مردمان از هم شوند آن دم جدا
پس خود اما بگرویدند آنکه هم
کارها شایسته کردند از امم
پس بوند ایشان به روضه شاد و خوش
فارغ و آسوده از رنج و طپش
پس خود اما نگرویدند آنکه باز
بودشان تکذیب آیات از مجاز
هم لقای آخرت پس آن گروه
فِی الْعذَابِ محضَرُون اند از وجوه
پس ورا تسبیح گویید از فزون
حِینَ تُمسونَ و حِینَ تُصبِحون
یعنی اندر بامداد و وقت شام
بر نماز آورد می باید قیام
حمد مر او راست در ارض و سما
می بوند اندر سپاسش ماسوی
وقت عصر و وقت ظهر آرید رو
از پی تسبیح و حمد ذات او
یا به هر حالی نهان و آشکار
حمد و تسبیحش کنید از اختیار
زنده را آرد برون از میّت او
همچو انسان را ز نطفه تو به تو
یا که عالم را ز جاهل در نژاد
یا موحد را خود از مشرک نهاد
همچنین میّت ز حی آرد برون
برخلاف آنچه شد ذکر از شئون
مر زمین را زنده سازد بعد موت
همچنین آرد برونتان بعد فوت