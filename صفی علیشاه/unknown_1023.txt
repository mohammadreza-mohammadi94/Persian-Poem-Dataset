ذَلِکَ عِیَسی ابن مَرْیَم قَولَ الْحَق
که به شک باشند اندر وی فرق
مر سزا نبود که تا گیرد ولد
حق تعالی یا که جفتی بهر خود
او منزه باشد از فرزند و زن
یا که از هر نسبتی ز اوصاف تن
چون کند حکمی نباشد پس جز این
گوید او را باش، پس باشد یقین
آن خدا رب من و رب شماست
پس بترسیدش که این شد راه راست
هر گروهی پس نمودند اختلاف
بین خود از ناصواب و از گزاف
وای آن کو گشت کافر بی ز بیم
وقت حاضر گشتن روزی عظیم
ناروایی گفت یا حرفی قبیح
در حق عیسی و مریم از صریح
کافران چه بنگرند و بشنوند
در قیامت چون به ما حاضر شوند
سود نکند بهرشان سمع و بصر
چونکه بینند آن وعید جان شکر
ظالمان امروز لیک ار بی غمند
در ضلالی روشنند و محکمند
یا که باشد امر، یعنی بازشان
ای نبی شنوا و بینا سازشان
کن ز یوم حسرتی انذارشان
ساخته چو از امر حق شد کارشان
وین گُره در غفلتند و نگروند
نصح و پند ناصحان را نشنوند
ما زمین و اهل آن را وارثیم
خود چو میراننده هر حادثیم
سوی ما این حادثان راجع شوند
چون تهی دست از جهان بیرون روند