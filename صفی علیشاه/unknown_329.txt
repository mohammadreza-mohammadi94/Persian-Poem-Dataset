یاد کن چون گفت موسی قوم را
می کنید ایذا مرا آخر چرا
وآنگهی دانید از روی قبول
کز خدا من بر شما باشم رسول
پس چو گشتند از قبول امر او
قلبشان گرداند حق، برگشت خو
هِشتشان در وادی خذلان چنان
راه ننماید خدا بر فاسقان
یاد کن عیسی ابن مریم چونکه گفت
امت خود را عیان نی در نهفت
کای بنی یعقوب من باشم رسول
از خدا سوی شما اندر نزول
مر مصدّق آنچه را کز من به پیش
آمد از تورات بر موسی به کیش
هم مبشر بر رسولی کاحمد (ص) است
نامش آید بعد من وز ایزد است
پس چو او با بیّنات آمد چنان
سویشان گفتند سحر است این عیان
کیست ظالم تر از آن کو افترا
از دروغی گفت خودسر بر خدا
خوانده وآنگه اوست بر اسلام و دین
راه ننماید خدا بر ظالمین
می بخواهند آنکه نور حق فرو
با دهانهاشان نشانند از غلو
یعنی از گفتار ناهموار زشت
که بر اهل حق کنند از بد سرشت
نور خود کامل نماید حق چنان
کافران را گرچه هست اکراه از آن