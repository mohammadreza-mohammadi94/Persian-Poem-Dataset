هم مکن رسوا مرا در یوم نشر
منبعث گردند چون این خلق و حشر
یَومَ لَایَنْفَع که ندهد سود هیچ
مال و اولاد ایچ کس را در بسیج
جز کسی کآید به حق با قلب پاک
از هوای نفس و کفر و اشتراک
اندر آن روزی که نزدیک از سرشت
می شود مر اهل تقوی را بهشت
هم به گمراهان شود ظاهر جحیم
برخلاف اهل جنّات و نعیم
مشرکان را گفته گردد چون شدند
آنچه جز حق می پرستیدید چند
اینک آیا هیچتان یاری دهند
یا که خویش از انتقامی می رهند
پس فکنده می شوند از رو به نار
بت پرستان و بتان از هر کنار
احتجاج است این بر ارباب شرور
ور نه بت را نیست تکلیف و شعور
یا مراد از بت خود آ ن در حجت است
کوست بت گر یا بت او را صورت است
همچنین ابلیس و لشکرهای او
می شوند افکنده در دوزخ به رو
کافران گویند از تشویش و بیم
گرچه می باشند ایشان در جحیم
از طریق دشمنی با یکدگر
یا به دیوان یا بتان زشت فر
از شما دیوان قسم بر کردگار
ما بُدیم اند ر ضلالی آشکار
إذْ نُسَوِّیکُم بِرَبِّ الْعَالَمِین
خود شما بر ما نمودید این چنین
هیچ ما را از طریق حقّ فرد
جز گنهکاران کسی گمره نکرد
نیست پس ما را کسی از شافعان
هم نه صدّیقی حمیم و مهربان
پس به دنیا بودمان برگشت کاش
تا بُدیم از مؤمن ین معلوم و فاش
آنچه شد مذکور باشد آیتی
عاقلان را در مقام عبرتی
می نبودند اکثری از مؤمنان
قوم ابراهیم بی وهم و گمان
بر عدو پروردگارت غالب است
مهربان هم بر مطیع و تائب است