چون بر ایشان آیتی آید چنین
از حسد گویند ناریم از یقین
ما به این ایمان مگر کآید به ما
مثل آنچه داده شد بر انبیا
حق تعالی خود بر این داناتر است
بر ر سالت تا چه نفسی درخور است
هم بر آن شایسته تر داند ورا
در رسالت خاص گرداند ورا
این نه بر مال است و جاه و نی به سن
بلکه خواهد عقل و قلب مطمئن
زود باشد که رسد بر آن کسان
که به کفر ایشان شدند از مجرمان
خواری و رسوایی از نزد خدا
هم عذابی سخت زآن کبر و ریا
از ره مکری که کردند آن کسان
از عناد و بددلی با مؤمنان
پس هر آن کس که می خواهد خدا
که نماید ره مر او را بر هدا
شرح صدر او را دهد بر متصل
هم بر اسلامش گشاید باب دل
وآنکه را خواهد که بگذارد فرو
پس بگرداند هم از ایمانش رو
سینه اش را تنگ سازد آن چنان
که گشایش را در او نبود زمان
سخت آید قول حقش از عمی
که رود خواهد تو گویی بر سما
خواهد اعنی تا گریزد در زمن
سوی گردون ز استماع آن سخن
همچنین سازد مسلط حق بر او
رجس یعنی لعنت و رنج دوتو
نی که حق مانع بود او را به حال
تا شود برهان جبری در فعال
بلکه چون او از حق آرد اعتراض
حق کند او را مدد در انقباض
چون ز حق خواهی هدایت یا رشد
مینماید او تو را بی شک مدد
ور نخواهی زو هدایت بد شود
بر تو ابواب هدایت سد شود
راست باشد وین ره از پروردگار
نیست در وی اعوجاج و اضطرار
ما بیان کردیم آیتها تمام
پند تا گیرند بر وی خاص و عام
این مر ایشان را سلامت خانه ای است
وز مکاره نزد حق کاشانه ای است
اندر آن باشند در امن و امان
از حوادث وز تصاریف زمان
او ولیّ است آن کسان را در دو کون
آنچه کردند از عمل هم یار و عون
یاد کن روزی که محشور این رمه
ز انس و جن گردند در موقف همه
یعنی اعضاء و قوی و ارکان و وهم
داند این داننده با عقل و فهم
پس به دیوان آید امر از کردگار
بر قَدِ استَکْثَرْتُم اعنی بیشمار
یافتید ار انسیان را کز شقاق
بر شما باشند تابع در سیاق
می بگویند اولیاشان از بشر
که به فرمانش ان بُدند از پا و سر
ربنَا استَمتَع بِبعضٍ بعضُنَا
زین گُره بودیم برخوردار ما
جن ز آدم،آدم از جن منتفع
بر مراد خود بُدندی مجتمع
ما به آن وقتی رسیدیم ای خدا
که مقرر کرده بودی بهر ما
وآن زمان بعث باشد یا که موت
اعتراف است این بر آنچه گشته فوت
یعنی از شیطان و اتباع هوی
آنچه طاعت کرده اند و اقتدی
گوید آتش جاودان جای شماست
جز که خواهد حق تعالی آنچه خواست
باشد آن پروردگارت بس حکیم
هم به حال انس و وضع جن ، علیم
همچنین بر بعضی از اهل ستم
ما مسلط بعض را سازیم هم
بر سزای آنچه کردند اکتساب
از معاصی وز مناهی بی حساب
حق چو راضی باشد از قومی کبیر
بهرشان اخیار را سازد امیر
ور نباشد راضی ، از اشرارشان
سویشان سازد مسلط بر نشان
تا که ایشان را بر اعمال قبیح
هم جزاء باشد به تعذیب صریح
زآنکه حق باشد مقلّب بر قلوب
خاصه بر قلب ملوک از زشت و خوب
ره غلط رفت ار که شاهی راه دان
آن مدان از شه ز شاهنشاه دان
گفت حیدر(ع) ترک معروف ار کنید
بر شما گردد مسلط هر پلید
ای گروه جن و انس اندر سبل
بر شما آیا ز حق نامد رسل
بر شما خواندند آیات و کتاب
بیمتان دادند از حشر و حساب
آن لِقَآء یومِکُم هذَا تمام
بود زین روز مهول و زین قیام
در جواب آیند ایشان که اعتراف
هستمان بر نفس خویش اندر خلاف
غرّه ایشان را حیات دنیوی
کرده بُد کز نفسشان بُد پیروی
شد فراموش آن گهآنشان موت و نشر
یادشان آورد هول روز حشر
پس گواهی بر نفوس خود دهند
که بُدند از کافران بد پسند
شأن ارسال رسولان از خداست
ذَلِک أن لَّم یکُنْ ربک بجاست
نیست مهلک بر قُری پروردگار
زآن ستمها که نمایند آشکار
وآنگهی باشند غافل آن فرق
سویشان نارفته پیغمبر ز حق
حجتش تا بر کسی ناید تمام
از ره تبلیغ و احکام و کلام
نه کسی گردد مؤاخذ زو به قهر
نه هلاک از اهل ده یا اهل شهر
ز اهل تکلیف ار غنی یا بینواست
هر کسی را در عملها رتبه هاست
نیست آن پروردگارت بی خبر
از فعال اهل خیر و اهل شرّ
هم بود پروردگارت بی نیاز
از عبادتهای خلقان جمله باز
بر خلایق ذات او ذو رحمت است
محض رحمت امر او بر طاعت است
تا که گردد موجب تجلیلشان
نی که خواهد نفعی از تکمیلشان
إن یشَأ یُذْهِبکُم ار خواهد برد
او شما را یعنی آنسان کآورد
وآنکه را خواهد نماید جانشین
بر شما بعد از شما اندر زمین
همچنان که کردتان اندر اثر
ظاهر از ذریّهای قومی دگر
که شما هستید آنها را نتاج
بس بود حق بر شما بی احتیاج
لیک ابقای شما سلطان جود
میکند محض ترحّم در نمود
غیر از این نبود به هر چه از رب دین
وعده داده می شوید، آمد یقین
هم شما عاجز کنندة حق نه اید
در فرار از قادر مطلق نه اید
گو کنید ای قوم هر کاری که آن
بر شما ممکن بود اندر مکان
آنچه یعنی در تمکّن هستتان
آن عمل آید به کفر از دستتان
زآنکه من هم عاملم اندر یقین
در شکیبائی و در ترویج دین
کرد خواهم آنچه بتوانم به کار
بخت و اقبال ار دهد پروردگار
زود باشد پس که تا دانید باز
آنکه هست او را ز عون بی نیاز
دار عقبی، نی سرای آب و گل
آخر نیکو و حال معتدل
زآنکه ظالم نیست هرگز رستگار
باش تا گلها پدید آید ز خار
می بگرداندند از بهر خدا
آنچه را او آفریده است از عطا
یعنی از اَنعام و حرث آن ابلهان
بهره دادی بر خدا و بر بتان
زعمشان بود اینکه تا بدهند سهم
بر خدا و بر شریکان بی ز فهم
می بگفتند این است مر حق را نصیب
وین بود حقّ شریکان از حبیب
آن نصیبی که شریکان را بود
پس نخواهد بر خدا هرگز رسد
وآنکه باشد مر خدا را بهره او
بر شریکان می رسد بی گفتگو
لاجرم بهر شریکان نیک تر
بهره بر میداشتند از ماحضَر
حق بود یعنی توانگر در بسیج
حاجتش نبود به مال خلق هیچ
وین شریکانی که از چوبند و سنگ
بس ضعیفند و فقیر و دست تنگ
حکم ایشان بس بد اندر قسمت است
کی خدا را با خلایق شرکت است
همچنین آراسته دیو لعین
بر کثیری از گروه مشرکین
قتل فرزندانشان را در عمل
آن شریکانشان که دیوند و دغل
قتل اولاد است قصد ا ز آنکه سهل
دختران را می بکشتندی ز جهل
مینمودند آنچه بُد مقدورشان
دختران را زنده اندر گورشان
کشتن دختر روا می داشتند
بهر خویش آن ننگ می پنداشتند
یا که بر تحریک سدنه جاهلان
طفل خود کُشتندی از بهر بتان
بود بس شایع خود این فعل شنیع
اندر اعراب از شریف و از وضیع
یا که دیوان یا که خدام حرم
داشتندی بازشان بر آن ستم
تا برند از راهشان زآن فعل شوم
دینشان پوشند بر لبس رسوم
ور خدا می خواست این فعل خسیس
کس نمی کردی به اغوای بلیس
پس مر ایشان را به حال خود گذار
زآنچه بستند افتراء بر کردگار
گفتی این اَ نعام و حرث از اختیار
بهر ما باشد حرام و ناگوار
کس نبخشد هم نباید خورد از آن
جز که ما خواهیم و بدهیم از عیان
شرح آن بگذشت اندر مائده
نیست بر تکرار شرحش فائده
چارپایان را حرام است ار سوار
کس شود یا بر نهد بر پشت بار
هم بر آن اَنعام می نارند یاد
اسم حق را در مقام اعتماد
نسبتش دادند بر حق ز افتراء
زود یابند از دروغ خود جزاء
هم بگفتند آنچه باشد در بطون
چارپایان را به وجه آزمون
خالص است و خاص بر مردان ما
هم محرّم بهر ازواج و نسا
زنده گر باشد و گر میته است لیک
مرد و زن باشند در اکلش شریک
زود ایشان را دهد پاداش حق
وصف کردند آنچه بر کذب آن فرق
حق حکیم اندر امور و علت است
آگه از اسرار حلّ و حرمت است
در زیان ماندند و گم کردند ره
آنکه فرزندان بکشتند از سفه
بی ز علمی یعنی آن از جهل بود
قتل فرزندان بر ایشان سهل بود
دختران را بعضی اعراب از غرور
زنده میکردند بر ناحق به گور
یا بُد از ترس اسیری در سبب
قتل و غارت بُد چو شایع در عرب
یا ز ترس آنکه بایدشان جهاز
داد وقت شوهر از هر چیز باز
حق تعالی رزقشان می داد و جان
وآن سفیهان را بُد این عزم و گمان
ساختند آن را حرام از ناروا
که بر ایشان کرده بُد روزی خدا
زآنچه بستند افتراء بر حق ز جهل
گم شدند و گمرهیشان شد به سهل
هم نباشند آن گروه از مهتدین
اندر آئین صواب و راه دین