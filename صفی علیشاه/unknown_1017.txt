اندر آن روزی که جمع آریم زود
متقین را سوی رحمان در ورود
جنّت اعنی که مقام رحمت است
بخشش حق اندر آن هر نوبت است
سوی دوزخ مجرمان را با شتاب
تشنه هم رانیم چون حیوان در آب
بر شفاعت نیست مالک هیچ کس
جز کسی کز حق گرفته عهد و بس
یعنی او را داده از بخشش خدا
بر شفاعت اذن در یوم الجزا
می بگفتند از عمی و از رمد
حقّ بخشاینده بگرفته ولد
مر ملایک یا که عیسی و عزیر
بهر او باشند فرزندان خبیر
چیزی آمد کافران را در مقال
که بود بس زشت اندر انتقال
گشت زآ ن نزدیک که اشکافد سما
هم زمین و افتد شکسته کوهها
آنکه خوانند از برای حق ولد
وآن سزا نبود خدا را در خرد
نیست هر کس در سماوات است و ارض
جز که آید بنده او را روز عرض
حق نموده حصر ایشان را تمام
از ره اشخاص و هم افعال و نام
هم شمرده بازشان بشمردنی
نیست بیرون از شمار او تنی
بالقیمة کلهم آتیه فرد
از عمل تا در جهان هر کس چه کرد
آنکه باشد مؤمن و شایسته کار
حق بر ایشان زود سازد دوستدار
دوست یعنی بهرشان گرداند او
قلبها را چونکه بینندش به رو
غیر از این نبود که قرآن را چنان
کردهایم آسان تو را بس بر لسان
مژده بدهی تا به آن بر متقین
هم بر استیزندگان بیم از یقین
ای بسا که پیش ایشان ما تباه
کرده ایم از قرنها در وقت و گاه
هیچ یابی یا که بینی زآن کسان
یک نفر یا بشنوی صوتی نهان
یعنی آمد چونکه ایشان را عذاب
جمله مستأصل شدندی از شتاب
آن چنان گشتند معدوم الوجود
که نپنداری از ایشان هیچ بود
نی ببینی در نشانی بازشان
نی به پنهان بشنوی آوازشان