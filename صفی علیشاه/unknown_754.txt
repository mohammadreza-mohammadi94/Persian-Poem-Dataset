این گروهند آنکه بر آیات رب
گشته کافر نیستشان ره در طلب
وز لقای حق تعالی بی نصیب
همچو بیماری که واماند از طبیب
پس تبه گردید مر اعمالشان
تا چه باشد در قیامت حالشان
پس به میزانی بسنجیم ایچ ما
آنچه کردند از عمل روز جزا
آن جزاشان دوزخ آمد در پسند
بر هر آنچ ه از خودسری کافر شدند
وآنکه بگرفتند آیات مرا
هم رسولانم به هزو و اجترا
وآن کسان که بگرویدند و عمل
بر نکویی کرده اند از هر محل
باشد ایشان را ز تعظیم رسل
بر جزاء جَنَّاتُ الفِردُوسِ نُزُل
جاودانند اندر آن دارالمقر
زآن نجویند ایچ مر جای دگر
گو شود بحر از نوشتن را مداد
در کلام رب من از هر مراد
بحر گردد فانی از آن پیشتر
که کلام رب من آید به سر
مثل آن بحر آوریم ار هم مداد
یعنی از مثلش کنیم آن را زیاد
حکمتش را نیست حد و انتهاء
آن قدر گوید که دارد اقتضاء
گو جز این نبود که من باشم بشر
چون شما در وضع و طبع و خواب و خور
جز که وحی آید به سوی من ز حق
او بود یکتا به ذات از ماخَلَق
غیر از این نبود که معبود شما
واحد است و بی نظیر از ماسوی
پس هر آن کو هست از پروردگار
در جزای فعل خویش امیدوار
باید او پس تا کند اعمال نیک
کس به طاعت ناورد با وی شریک