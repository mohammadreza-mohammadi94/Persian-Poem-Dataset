تا به هنگامی که خود بی زاد و برگ
بر یکی ز ایشان رسد ناچار مرگ
گوید از حسرت که ای پروردگار
در جهانم بازگردان ز اختیار
تا کنم از تو تلافی بی ز صوت
آنچه از من در غلط گردید فوت
کارها شایسته شاید تا کنم
آنچه کز غفلت نمودم ترک هم
در جهان حاشا که گردد باز او
بل کند از حزن و خوف این گفتگو
از پس ایشان همانا مانعی است
تا به وقت بعثشان مرفوع نیست
پس دمیده چون شود در صور دم
پس نماند بینشان اَنساب هم
نفعی از خویشی در آن روز ای چشان
نیست وز هم می نپرسند آن کسان
پس هر آن سن گین ترازوی وی است
رستگاری آن گُره را در پی است
وآنکه می باشد سبک میزان او
در زیانند آن گُره بی گفتگو
کرده مر بر نفس های خود زیان
هستشان جا در جهنم جاودان
رویشان را سوزد آتش سو به سو
واندر آن باشند ایشان زشت رو
می نبود آیات من آیا که چون
خوانده میشد بر شما در آزمون
پس شما تکذیب بر آیات حق
می نمودید از فساد ماسبق
می بگویند آن گُره بالاتفاق
گشت غالب ای خدا بر ما شقاق
بود این بر ما مگر بدبختی ای
هم بُدیم از گمرهان با سختی ای
آور از نار ای خدا ما را برون
از فَإنْ عُدنَا فَإنَّا ظَالِمُون