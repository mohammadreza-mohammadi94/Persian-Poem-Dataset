می خورند ایشان به سوگندی شدید
بر خدا سوگند از بیم و امید
که بفرمایی گر ایشان را کنون
می روند از خانمان خود برون
گو چه حاجت بر قسم این نارواست
طاعت معروف مطلوب از شماست
وآن بود اخلاص در طاعات و بس
داند آنچه می کنید او هر نفس
گو کنید از حق اطاعت وز رسول
پس بگردانید گر روی از قبول
پس جز این نبود که می باشد بر او
آنچه بر وی حمل گشته مو به مو
نیست یعنی غیر تبلیغ از یقین
بر رسول حق ز احکام مبین
بر شما هم بار گشته است از رشاد
آنچه آرید از اطاعت و انقیاد
گر نمایید از پیمبر پیروی
ره به حق یابید و خیر معنوی
می نباشد بر رسول الاّ بلاغ
راه روشن خواهد ار کس در سراغ
سوی هجرت کردگان از فرقه ها
بود پس پیغامهای غم فزا
بُد ز بیم اندر مساء و در صباح
مؤمنان را همره اسباب سلاح
می بگفتند این شود آیا که هم
مطمئن ما خود شویم از رنج و غم
آمد آیت که نموده وعده حق
آنکه را شد بر عطایش مستحق
آنکه یعنی بگرویده از شما
هم بود شایسته کار و نیک را
تا نمایدشان خلیفه در زمین
همچو ایشان که نموده پیش از این
دینشان را هم تمکن بخشد او
که پسندیده است و بگزیده و نکو
هم به دل بدهد خداوند غنی
بهرشان از بعد خوفی ، ایمنی
تا پرستند آن کسانم از تمیز
هم شریکِ من نسازند ایچ چیز
وآنکه مرتد بعد از این شد فاسق است
حکم او بر حکم کفر سابق است