پس چو شد طالوت پیدا با جنود
فَصل یعنی خارج از جایی که بود
آشکارا گشت اندر راه نهر
گفت حق این امتحانی بد به جهر
نیست از من هر که زآن سیراب شد
وز من است آن کز عطش بی تاب شد
زآن نباید خورد سیر الاّ کفی
مرد صابر شاید ار درّد صفی
پس بخوردند از وی الاّ اندکی
سیصد و ده با سه بود آن بیشکی
وآنکه از آن آب سیر و پر شدند
در عدد هفتاد و شش ألف آمدند
هر چه خوردند آن عطش افزودشان
کرد حق از جیشِ خود مردودشان
وآنچه کم بودند و با طالوت مع
واقف از اسرار عزَّ منْ قَنَع
مر ورا گفتند گرچه ایمنی است
لیک با جالوت ما را تاب نیست
بذل جان سهل است لیکن نزد جد
ما کمیم و لشکر او بی عدد
وآن کسان که بودشان علم و نظر
ظنّشان می بود بر فتح و ظفر
بودشان بر نفس خود پند از تمیز
که نداریم از قضای حق گریز
کُشته گر گشتیم مغز از پوست بِه
از حیات خوش، لقای دوست بِه
هم عجب نبود گر او باشد ظهیر
جیش اندک غالب آید بر کثیر
گر شکیبایی کنند ارباب دین
در دو عالم حق بود با صابرین