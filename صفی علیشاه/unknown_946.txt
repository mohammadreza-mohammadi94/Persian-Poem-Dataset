داند آیا کس فرستادند باز
سویت آنچه از کردگار بی نیاز
راست باشد بی ز تشکیک و گمان
و اعمی است آن کس که کرد انکار آن
غیر از این نبود کز آن گیرند پند
صاحبان عقلهای ارجمند
آن کسان کایشان به عهد حق وفاء
میکنند از غیر نقضی بی جفاء
وآنکه پیوندند با آن کامرشان
کرده حق بر وی به تحقیق و نشان
باشد آن پیوندشان بالاتصال
با هر آنچه عقل از آن یابد کمال
هم بودشان خشیّت از حق در عِقاب
هم هراسانند از سوء الحساب
وآن کسان که مکاره یا جهاد
صابرند و ثابت اندر اعتقاد
از پی خوشنودی پروردگار
نه از ریاء و سمعهای یا ز اشتهار
داشتند از فرض هم برپا نماز
بر فقیران نفقه کردند از نیاز
آنچه از ما بودشان رزق و معاش
نفقه پس دادند از آن پنهان و فاش
دفع کردند از نکویی های چند
آنچه بود آن زشت و پست و ناپسند
نیکی آوردند بر پاداش بد
عفو کردند و عطاء از قلب و ید
باشد ایشان را یقین انجام نیک
جنّت عدن و مقام بی شریک
اندر آن گردند داخل از فلاح
وآنکه با ایشان بود مع در صلاح
از پدرها و از زنان و اولادشان
باشد ار بر خیر استعدادشان
داخل آن افرشتگان از کل باب
در سلام آیندشان بی اجتناب
بر شما باد از شکیبایی درود
صبرتان چون در بلاء افزوده بود
گفت پیغمبر رسیدی بر خدا
از فقیری، بهتر آمد کز غنا
زآنکه اهل فقر آنجا سرورند
نزد حق از دیگران نیکوترند
نیست چیزی بِه ز فقر اندر خصال
دار نیکو فقر خود را ای بلال
بس بود نیکو سرانجام فقیر
نِعمَ عُقبَی الدار بشنو آن بگیر
وآن کسان که نقض عهد حق کنند
بعد محکم کردن آن را بشکنند
قطع سازند امر حق را زآن به اصل
که بدان زو حکم پیوند است و وصل
میکنند اندر زمین ، ظلم و فساد
دوری است از رحمت ایشان را زیاد
بد بُوَدشان بس سرای آخرت
یا که سوء عاقبت بی معذرت
رزق هر کس را که می خواهد خدا
از ره حکمت گشاید هر کجا
هم نماید تنگ بر هر کس که خواست
وسعت و تنگی ارزاق از خداست
گشته اند این اهل دنیا جمله شاد
بر حیات دنیی بی اعتماد
زندگیِ این جهان پر صُداع
نیست اندر آخرت غیر از متاع
کافران گویند نازل از چه رو
می نگردد آیت از ربّش بر او
گو کند گمره خدای آن را که خواست
یعنی آن کو بازگشت از راه راست
ره نماید هم بر آن کو بازگشت
کرد بر وی ، وز منیّتها گذشت
مؤمنان آرام یابد قلبشان
مر به ذکر حق که سازد جلبشان
می بدانید اینکه بر ذکر خدا
مطمئن گردد قلوب با صفا
آن کسان که بگرویده بر حقند
کرده اند اعمال نیکو و الیقند
باشد ایشان را خوشیها بی حساب
در جزاء طُوبَی لَهُم حُسنُ مَآب
ای محمّد (ص) همچنین از رحمتی
ما فرستادیمت اندر امتی
امتی که برگذشت است از نشان
پیش از ایشان بوده آنچه از امّتان
تا که برخوانی بر ایشان آنچه وحی
شد ز ما سوی تو اندر امر و نهی
گرچه هیچ ایشان به رحمان نگروند
نام او از سمع ایمان نشنوند
چونکه در صلح حدیبیه نوشت
عهدنامه آن رسول خوش سرشت
بسمله چون برنوشتند ابتداء
مشرکان کردند از رحمان اِباء
ما به رحمان نیستیم آگه به راست
گو که او پروردگار ماسواست
آنکه معبودی جز او نبود به ذات
من بر او کردم توکل از جهات
هم به سوی اوست ما را بازگشت
هم تمام ماسوی را بازگشت
مشرکان گفتند با خیر الوری
که تو گویی من رسولم از خدا
هست وین قرآن ز حق نازل به من
خواهی ار تابع شویمت بی سخن
پس به این قرآن جبال مکه را
دور کن تا ارض ما یابد فضا
ارض را بشکاف تا گردد روان
جویها بهر زراعت در زمان
جَد خود یعنی قصیّ بن کلاب
زنده کن او را به قول مستجاب
تا که در حقیّتت گردد گواه
گوید این باشد پیمبر از اِله
چون ز عیسی بهترم گویی صریح
مرده را می کرد زنده پس مسیح