ما عطاء کردیم از نزدیک خود
فضل و افزونی به داوود(ع) آنچه بُد
کوهها گفتیم تا با او کنند
هر زمان تسبیح با صوت بلند
أوِّبِی یعنی که گردانید باز
صوت خود با وی به تسبیح و نیاز
همچنین کردیم بر مرغان ندا
تا مگر گردند با او هم صدا
نرم کردیم آهن اندر دست او
تا زره سازد پی رزم عدو
بافتن را دار اندازه نگاه
حلقه ها یعنی مساوی کن به گاه
هم بگفتیم او و اهلش را کنید
کارهای نیک بر شکر مزید
شکر نعمت های بیرون از شمار
باشد اعمال نکو در روزگار
من به اعمال شما باشم بصیر
نیست زآن پوشیده قدر یک شعیر
بر سلیمان باد را کردیم رام
رفت راهِ دو مَه اندر صبح و شام
بُد مسخّر یعنی او را در صعود
آن هواهای طبیعت از وجود
راه یک مه رفت در هر بامداد
در سلوک بندگی با سیر باد
همچنین پیمودی اندر شام راه
قدر ماهی در طریق انتباه
جاری او را ساختیم از ساخته
عین قِطر اعنی مِس بگداخته
یعنی آن جسم ملول منجمد
بُد روان در طاعت و تقوی به جد
هم ز جن بودند بعضی پیش او
کار می کردندش اندر پیش رو
جمله یعنی قوة وهم و خیال
بُد به فرمانش به اذن ذوالجلال
باشد این تأویل با تنزیل جفت
فلسفی تا ناورد لغوی به گفت
سرکشی وآن کس که کرد از جنیان
ز امر ما که بود مأمور او بدان
می چشاندیمش شود کآموخته
از عذاب و آتش افروخته
طبعی ار میکرد یعنی سرکشی
دیوسان از حکم عقل از بی هشی
در ریاضت سخت او را می گداخت
تا تواند با مراد عقل ساخت
بهر او کردند دیوان آنچه خواست
ساختندی غرفه هایی که بناست
هم تَمَاثِیلَ وَجِفَانٍ کَالْجَوَاب
کأسه ها و حوضها از بهر آب
هم قُدُورٍ راسِیَات اندر قرار
دیگها یعنی بزرگ و استوار
آل دَاوُدَ اعمَلُواْ شُکْرًا لنور
وَقَلِیلٌ مِّنْ عِبَادِی الشَّکُور
موت پس بر وی چو شد از ماقضی
مرده بود و تکیه بودش بر عصا
کس به موتش واقف ایشان را نکرد
غیر موری که عصاش از ته بخورد
پس فتاد و شد هویدا آنکه جن
گر که می دانست غیب از مطمئن
می نکردندی درنگ اندر عذاب
نی کشیدی رنج تعمیر از شتاب
داشت یعنی قوة وهم ار که راه
بر مقام سرّ بدون اشتباه
کی شدی مشغول بر اعمال پست
تا به عُسرت حاصلی آرد به دست