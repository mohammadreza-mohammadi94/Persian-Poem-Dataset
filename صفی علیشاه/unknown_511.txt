آن زمان که برگرفتند آن سخن
بر زبان و گفتشان بُد بر دهن
آنچه نی علمی بر آن می داشتید
وآن سخن را سهل می پنداشتید
وآن به نزد حق بسی باشد عظیم
که شما گفتید بی تشویش و بیم
از چه وقتی که شنیدید آن سخن
می نگفتید این به نفس خویشتن
کاین تکلّم نیست از ما بر سزا
حق بود پاک و منزه زین خطا
یعنی از اینکه کند کس از ستم
قدح بر جفت رسول محترم
هست بهتانی بزرگ البته این
در حریم پاک خیر المرسلین
حق شما را می نماید وعظ پس
تا به مثل این نگوید باز کس
عود بر این گفت نارید ایچ باز
گر شما دارید بر ایمان نیاز
حق مبیّن بر شما آیات خویش
میکند ز الطاف از اندازه بیش
باشد او دانا به حال نیک و بد
راستکار اندر امور و معتمد
آن کسان که دوست دارند اینکه فاش
مر زنای مؤمنان گردد بجاش
رنجشان سخت است اندر دو سرا
وآنچه حق داند ندانید آن شما
گر نبُد فضل خدا و رحمتش
که رئوف است و رحیم آن حضرتش
بر شما از حق عقوبت می رسید
بس عیوب مختفی گشتی پدید
ای گروه مؤمنان بر ماوَقَع
گام شیطان را نباشید از تبع
در اشاعۀ فعل زشت و فاحشه
خاصه بر عمیاء به قذف عایشه
گام بر خطوات شیطان هر که هِشت
دیو امرش می کند بر کار زشت
تا که گردد ظاهر از وی ناپسند
هم نباشد هیچ سود او را ز پند
گر نبودی فضل و رحمت از خدا
کس نگشتی پاک هرگز از شما
تا ابد بودید در إفک و دروغ
تا زمان مرگ یعنی از بلوغ
لیک خواهد هر که را حق بی ز بیم
پاک سازد کو سمیع است و علیم