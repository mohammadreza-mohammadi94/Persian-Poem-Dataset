رب تو داند که برخیزی تو شب
کمترین از چار دانگ ای منتجب
همچنین در نصف و هم ثلثی ز لیل
وآن کسان که با تو اند از روی میل
حق کند اندازة لیل و نهار
کس نداند آن به غیر از کردگار
هم بداند آنکه نتوانید هیچ
بر شمرد آن وقت ها را در بسیج
بر شما پس گشت حق بر عفو باز
ترک آن را داد رخصت از جواز
پس بخوانید آنچه سهل است از کلام
یعنی از قرآن گذارید آن قیام
در عوض یعنی به هر وقتی ز شب
خود شما خوانید قرآن بی تعب
هم ز مرضاتان بود آگه تمام
که ندارند استطاعت بر قیام
وز شما باشند هم با اختیار
که روند اندر زمین بر اتّجار
می کنند از فضل حق روزی طلب
می کشند اندر سفر رنج و تعب
قوم دیگر در ره حق کارزار
می کنند از جد و جهد بی شمار
پس بخوانید آنچه از روی نیاز
باشد از قرآن میسّر در نماز
هم بپا دارید از واجب صلات
هم دهید از مال بر مسکین زکات
قرض بدهید از ولاء چون خواست او
بر خدا ز انفاق و صدقات نکو
آنچه بفرستید پیش از بهر خویش
از نکویی نزد حق یابید بیش
بهتر از آنکه فرستید از قفا
بعد موت اعنی کنند ار چه وفا
اجرش اندر نزد حق اعظم تر است
هفتصد بدهد عوض از هر چه هست
هم ز وی خواهید آمرزش به جان
زآنکه حق باشد غفور و مهربان