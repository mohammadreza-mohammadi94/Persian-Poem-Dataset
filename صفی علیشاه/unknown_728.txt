چونکه عیسی آمد او با بیّنات
گفت اسرائیلیان را ز التفات
آمدم من بر شما با حکمتی
تا کنم روشن ز راه دعوتی
بر شما آن را که دارید اختلاف
اندر آن در امر دین دور از خلاف
پس بترسید از خدا، و ز من کنید
پیروی زآنکه خدای بی ندید
اوست بر ما و شما پروردگار
پس شما او را پرستید آشکار
این است راه راست بی کذب و خلاف
فرقه ها کردند زآن پس اختلاف
از میان آن مسیحی مذهبان
که بر ایشان بود مبعوث او عیان
وای پس بر آنکه کرده است او ستم
از عذاب دردناک پر نقم
شرح آن بگذشت در مریم تمام
تا چه بود آن اختلافات از انام
انتظار آیا کشند این مردمان
جز قیامت را که آید ناگهان
ناگه ایشان را فرو گیرد به بر
وآنگهی باشند ایشان بی خبر
آنکه با هم دوست از جان و تنند
بعض را آن روز بعضی دشمنند
غیر پرهیزندگان از اهل دین
که به هم باشند احباب و معین
دوستی کز عقل خیزد ایمنی است
دوستی کز نفس آید دشمنی است
چون حجاب جسم خیزد از میان
دوستی ها اصل آن گردد عیان
می فزاید مهر اگر ایمانی است
دشمنی گردد وگر نفسانی است
دوستی انبیاء و اولیاء
هر دم افزاید ضیاء اندر ضیاء
دوستی تن پرستان بد شود
تیرگی بر تیرگی بی حد شود
پس شوند آن بندگان مهر ساز
بر خطاب دلنوازش سرفراز