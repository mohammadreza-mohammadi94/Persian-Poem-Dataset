هر که یابد ره نباشد غیر از این
که ز بهر خویش یابد ره یقین
وآنکه گمره شد جز این نبود به پیش
کو شود گمره به ضرّ نفس خویش
برندارد هیچ بردارنده ای
جرم و وزر نفس دیگر بنده ای
هم معذّب ما نباشیم از کسی
تا برانگیزیم پیغمبر بسی
چونکه خواهیم اهل شهری را هلاک
ما نماییم از ره طغیان و باک
امر فرماییم ما بر منعمان
مر عبادت را و طاعت را عیان
وز رسولان بندگی و پیروی
پس به فسق آیند آن قوم غوی
پس شود واجب مر ایشان را عذاب
بر کَنیم از بیخ پس آن شهر و باب
ما هلاک از اهل هر شهر و قرون
کرده ایم از بعد نوح اندر فزون
بر ذنوب بندگان خود بس است
رب تو دانا و بینا زآنچه هست
هر که باشد از دنو طبع خویش
مر شتابنده به جمع مال بیش
می شتابانیم او را ما در آن
بهر هر کس تا چه خواهیم از جهان
پس جهنم را همانا شاید او
تا در آن مذموم و مدحور آید او
وآنکه خواهد آخرت را با شتاب
او بود آنگاه مؤمن بر حساب
سعی شان مشکور باشد آن گروه
می کنیم امداد هر یک از وجوه
وآن گروهند از عطای دادگر
در دو دنیا کامکار و بهره ور
منع کرده نیست اعطای خدای
بر کسی در این سرا و آن سرای
کن نظر تا چون فزونی داده ایم
بعض را بر بعض و ره بگشاده ایم
آخرت از حیث رتبت اکبر است
هم به افزونی رتبت درخور است