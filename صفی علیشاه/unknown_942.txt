کرد هم در سورۀ الحجر ابتدا
حق تعالی از الف وز لام و را
هست الف انشاء از ذات الاحد
که تجلّی کرده از خود او به خود
زآن تجلّی عقل اول شد بپا
باطنش جبریل و ظاهر مصطفی(ص)
لام و را یعنی که جبرئیل و رسول
ختم از ایشان دور امکان در نزول
بر نبی با جبرئیل اندر خطاب
آمد از حق تِلْکَ آیاتُ الْکِتَاب
هست قرآن مبین در هر ورق
مر جدا سازنده باطل ز حق
ای بسا که کافران دارند دوست
کاش ما بودیم مسلم، کآن نکوست
و اینست وقتی که مسلمانی قوی
گشته باشد از فتوح معنوی
مؤمنان گردند شاد و شیرگیر
دشمنان مغلوب و مفلوک و اسیر
واگذار ای احمد (ص) کامل بیان
تا خورند از هر چه خواه ند این خسان
بهره مند آیند از هر نیک و بد
و آرزوهاشان کند مشغول خود
زود باشد که بدانند آن رمه
شومی کردار و سوء خاتمه
ما نکردیم اهل دیهی را تباه
جز زمانی که مقدّر بُد به گاه
یعنی آن مکتوب اندر لوح بود
آمد از غیب قَدَر پس در شهود
هیچ نگرفتند پیشی ساعتی
وقت را هم پس نماندند امتی
کافران گفتند ای آن کو نزول
یافت بر وی ذکر مجنونی و گول
وز جنون خویش از روی کلام
خود به نِسیه بازمان خوانی مدام
تو چرا ناری به ما افرشتگان
بر گواهی در رسالت ز آسمان
گر تویی از راستگویان بی ز شک
بر گواهی نزد ما آور ملک
حق تعالی گوید ایشان را جواب
نی فرشته ما فرستیم از شتاب
جز به حق یعنی که اندر ساعتی
که نباشد بهر ایشان مهلتی
ما فرستادیم قرآن را و چند
حافظم آن را خود از هر ناپسند
هم فرستادیم پیش از تو یقین
مر رسولان در گروه اولین
هم بدیشان نامد از پیغمبران
جز که می کردند استهزاء بدان
همچنان که سابقین را در قلوب
عظمت ذکر اندر افکندیم خوب
از پی اتمام حجت در سبل
پس نیاوردند ایمان بر رسل
همچنین اندر قلوب مجرمان
ذکر را ظاهر نماییم این زمان
افکنیم اعنی به قلب این گروه
عظم قرآن را که خاص است از وجوه
لیک ایمان ناورند از ذکر و پند
عادت پیشینیان بگذشته چند
عادت حق بر هلاک طاغیان
گشته جاری یعنی اندر هر زمان
باز خواهند از رسولان نه از صلاح
معجزة دیگر به وجه اقتراح
ز آسمانشان در گشاییم ار که چند
تا که هر روزی بر آن بالا روند
می بگویند آن کسان نبود جز این
سُکِّرَت أبصَارُنَا بِالْسِّحر هین
بلکه ما هستیم مسحورون همه
چشم ما را بسته اند از واهمه