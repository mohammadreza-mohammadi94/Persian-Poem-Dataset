در ششم سال از حدیبیه رسول
کرد هجرت ماه ذی حج در قبول
بعد ماهی شد به خیبر گفت پس
این سفر با من نیاید هیچ کس
غیر آن کو در حدیبیه رفیق
بوده با من در خروج و در طریق
داده بود او بر صحابه وعده ها
بر فتوح و بر غنیمت زآن غزا
پس بگفتند آن تخلّف کردگان
خود به قصد رد امر حق چنان
همره ار ما را برید از اعتماد
با یهودان می کنیم از جان جهاد
آمد این آیت که گوید زود آن
کز حدیبیه بُد از پس ماندگان
چونکه بر سوی غنیمت ها روید
تا که برگیرید آن را از نوید
پیروی ما را گذارید ار شما
تا کنیم اندر جهاد و در غزا
می بخواهند آن منافق روی چند
اینکه تبدیل کلام االله کنند
گو برون با ما نیائید این سفر
همچنین گفته است حق از پیشتر
زود پس باشد که گویند این چنین
حق نگفته است از حسد گویید این
در غنایم با شما تا ما شریک
می نباشیم این گمان کفر است لیک
در نیابند ایچ بل غیر از کمی
وآن بود دنیا که نبود جز دمی
گو به واپس ماندگان ز اعراب زود
خوانده خود خواهید گشتن با نمود
سوی قومی مال دار و با شکوه
صاحب بأس شدیدند آن گروه
تا که ایشان را کُشید اندر زمن
یا که اسلام آورند از مرد و زن
بوده اند ایشان هوازن در سیر
یا که اهل فارس و یا روم از خبر
نزد بعضی قاسطینند از ضلال
که به صفّین با علی (ع) کردی قتال
یا که اهل رده ایشان بوده اند
که پس از فوت نبی مرتد شدند
لشکر از امر ابوبکر صدیق
رفت و کرد اَبدانشان در خون غریق
لیک اصّح این است کاندر جنگها
خواند و برد آن شاهشان ز آهنگها
پس اگر فرمان برید از اعتماد
زآنکه خواند او شما را بر جهاد
می دهد حق بر شما مزدی نکو
ور که زین داعی بگردانید رو
همچنان که رو بگرداندید پیش
در حدیبیه ز ضعف رای و کیش
حق شما را بر عذاب دردناک
می کند تعذیب در حین هلاک
چون وعید آن تخلّف کردگان
گوشزد شد عاجزان را آن چنان
سخت ترسیدند و گفتند از نبرد
ما تخلّف کرده ایم از عجز و درد
تا چه باشد حال ما اندر مآل
یافت این آیت نزول از ذوالجلال
نیست بر اعمی و بر لنگ و سقیم
تنگی و بگرفتنی هم نیست بیم
وآنکه او فرمان برد با اعتقاد
از خدا و از رسولش در جهاد
حق درآرد در بهشتش ناگزیر
جویها کآن را بود جاری ز زیر
وآنکه رو گرداند از امر جهاد
در عذاب دردناک از حق فتاد