حق خورد سوگند بر بکشندگان
که قوی اند و شدید اندر نشان
یعنی آن افرشتگان بس شجاع
که کنند ارواح کفار انتزاع
غرق یعنی آنکه در ابدان فرو
می روند از بهر نزع روح او
هم بدان افرشتگان کز انبساط
روح مؤمن قبض سازند از نشاط
هستشان رفق و مدارا اندر این
ناشِطَاتِ نَشْط این باشد یقین
هم بدان افرشتگانی که شنا
می کنند اندر زمین و در هوا
رفت و آمد بر صلاح اهل ارض
می کنند از روی نظم و حکم فرض
پس به هم گیرند پیشی از قرار
بهر فرمان بردن از پروردگار
پس به ایشان کز پی تدبیر امر
در زمین آیند بر تقدیر امر
هر یکی را هست تدبیری به کار
وز مآثر ربط و تأثیری به کار
اندر آن روزی که می لرزد زمین
پس بمیرند اهلش از لرزی چنین
اندر آیند از پی آن را رادِفَة
واندر آن روزند دلها واجفه
دیده ها آیند از وحشت به هم
تا نبیند آن وقوع دم به دم
منکران بعث گویند این چنین
زنده چون گویندشان کردید هین
رد شویم آیا که ما فِی الْحَافِرَة
أ إذا کنا عظاما نخره
گر چنین باشد زیانکاریم ما
یعنی این باور نمی داریم ما
این جواب منکران قدرت است
پس جز این نبود که آن یک زَجرَة است
پس بوند ایشان هویدا و پدید
بر زمین صافِ هموار سفید