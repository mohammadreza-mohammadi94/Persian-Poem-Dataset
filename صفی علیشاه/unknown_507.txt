ز اوست شاهی زمین و آسمان
بازگشت جمله بر وی همچنان
هیچ آیا می ندیدی آنکه حق
می براند ابرها را بر نسق
می کند تألیف ایشان را به هم
بعض را یعنی کند بر بعض ضم
ثُم یَجعَلُهُ رُکَاماً و اتصال
فَتَرَی الْوَدقَ یَخْرُجُ مِنْ خِلال
بینی اعنی آنکه باران ها فزون
از میان ابرها آید برون
می فرستد ز ابرهای پر شکوه
که در آنها قطعه ها باشد چو کوه
مر تگرگی سخت ریزان از سحاب
هر که را خواهد رساند زآن عذاب
یا فرستد بَرْد را زآن کوه ها
که بود در آسمان انبوه ها
کوهها هست از تگرگ اندر سما
که تگرگ از آن به ارض آید بجا
حق چو خواهد کشت ها و باغ و برگ
می شود نابود و معیوب از تگرگ
بازدارد ور که هم خواهد بسی
آن زیان از کشت و زرع هر کسی
هست نزدیک آنکه نور برق آن
دیده ها را در رباید در زمان
می بگرداند خدای ذوالمنن
روز و هم شب را به رفتن و آمدن
یا به نقصان و کمی یا حرّ و بَرْد
یا به نور و ظلمت آن دانای فرد
اندر این که گشت مذکور از نشان
هست اولوالابصار را عبرت به جان
کرد هر جنبنده را خلق او ز آب
یعنی از نطفه به وجه انقلاب
یا مراد از آب در تمییزها
هست آبی کوست اصل چیزها
بعضی از آن میکند مَشی از شکم
بعضی از آن میرود هم بر قدم
بعض دیگر می رود با دست و پا
آفریند هر چه می خواهد خدا
چون توانا باشد او بر کلّ شیء
کس نداند سرّ خلقت غیر وی
ما فرستادیم بر تحقیق و راست
روشن آیاتی که هادی بر هداست
حق هر آن کس را که خواهد بی ز بیم
ره نماید بر صراط المستقیم