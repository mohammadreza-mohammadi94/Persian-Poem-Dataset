اوست آن کس کو نماید بر شما
برق را از خوف و طمعی در هوا
مر مسافر را بود از برق بیم
لیک طامع ز اوست باران را مقیم
در هوا گردد پدید از وی سحاب
ابرهایی که گرانبارند ز آب
میکند بر حمد او تسبیح رعد
چونکه یابد حکم غرّیدن به وعد
یا که چون آواز رعد آید به گوش
میکند تسبیح سامع زآن خروش
زآنکه موجب بانگ او بر خشیت است
یاد حق کردن در آن دم نوبت است
کم بود کز مهر دل یادش کنی
جز که بیم از قهر جلاّدش کنی
زآن بترساند تو را از کلّ شیء
تا کنی از ترس و خوفی یاد وی
هست این هم نوعی از الطاف او
کت نماید سوی خویش از خوف رو
گر ز مهری روی دل با او کنی
بدهدت از خلق عالم ایمنی
ترسی از موشی که جنبد در حصیر
زو نترسی این ذلیل است ای فقیر
گر جوی ترسی به خلوتها ز حق
می بترسند از نشانت ماخَلَق
ور کنی یادش دمی از روی مهر
از تو اندیشد به رفتارش سپهر
مر صواعق را فرستد از سماک
تا کند زو هر که را خواهد هلاک
نقل از باقر(ع) نمایند این خبر
با رواتی بس صدیق و معتبر
صاعقه بر مؤمن و کافر رسد
جز بر آن کو ذکر حق با وی بود
میکنند ایشان جدال اندر خدای
کز چه چیز است او به عقل مقتدای
یا جدل سازند با پیغمبرش
کو صفت از حق کند در محضرش
حق بود بس سخت قوّت در محال
هم مگر ابله کند در وی جدال
هست او را خواندن حق وآن کسان
که به غیر او بخوانند از بتان
نی اجابت کرده بر چیزی شوند
نی به مقصودی ز تمییزی شوند
جز به مثل آنکه بگشاید کفش
سوی آب از دور بهر مصرفش
تشنه ای کو بر سر چاهی رسد
بی رسن بی دلو از راهی رسد
آب را خواند کش آید بر دهن
نی رسنده باشدش آب ای حسن
زآنکه نه داناست بر خواننده آب
هم نه قادر تا بر او گیرد شتاب
خواندن کفار هم باشد چنین
مر بتان را نیست سودی اندر این
خواندن ایشان نباشد جز ضلال
هیچ مر اصنام را با ابتهال
میکند سجده خدا را بالیقین
آنچه باشد در سماوات و زمین
یا ز طوعی چون ملایک وآن عباد
که کنندش طاعت از عشق و وداد
یا ز کَرهی همچو کفار دیار
که بخوانندش به وقت اضطرار
سایۀ اهل سماوات و زمین
صبح و شامش سجده آرند از یقین
سرّ ایجاد این نه بر پیرایه است
هر چه حادث باشد او را سایه است
ای محمّد (ص) کیست گو پروردگار
بر سماوات و زمین بر استوار
نیست ایشان را جوابی گو خداست
زین کنی الزامشان بُد صدق و راست
گو فرا گیرید آیا پس شما
غیر او معبود و گیرید اولیا
که به نفس خویش مالک نیستند
هم نه بر سود و زیان مَبنیستَند
کور و بینا گو که آیا در بصر
مر مساوی باشد از روی نظر
یا برابر باشد آن ظلمات و نور
نور ایمان ظلمت شرک و غرور
ساختندی با خدا آیا شریک
آنچه را نبوند بر خلقی ملیک
همچنان که آفریده است آن خدای
تا تشابه نبود اندر خلق و رای
یعنی آنسان کو جهانی آفرید
هم کنند ایشان ز نو خلقی پدید
حاصل آنکه خالقی نگرفته اند
که توانند آفرید از خلق چند
گو خدا کو واهب تمییزهاست
آفرینندة تمام چیزهاست
در الوهیّت بود یکتا به ذات
غالب او بر هر چه هست از ممکنات
آب را نازل نمود او ز آسمان
رودها زآن پس به هر سو شد روان
در هر آن وادی به قدر وسع و تاب
نی فزون ز اندازه تا سازد خراب
پس کفی را حمل کرد آن سیل بر
یعنی آورد از تموّج بر زبر
وز هر آنچه برفروزند آن به نار
بهر زیور یا متاعی اهل کار
هست چون آن کف که باشد روی آب
همچنان که ذکر شد در انتساب
حق زند مر حق و باطل را مثل
بر چنان آبی که آید در محل
در منابع میرود بعضی از او
در عروق ارض هم بعضی فرو
هست بالای فلز یا روی آب
قول باطل چون کفی در انقلاب
پس رود کف ساقط و مطروح و پست
وآن فلز ماند به قعر اندر نشست
وآنچه باشد نفع مردم را در آن
پس بماند در زمین صافی روان
حق مثلها را زند اینسان تمام
تا که عبرت باشد آن بر خاص و عام
یعنی آنها که اجابت آورند
ربّ خود را هم به نیکی درخورند
وآنکه ننمودند اجابت زو یقین
گر که ز ایشان باشد آنچه در زمین
یا که باشد مثل آن با او همه
فدیه بدهند آن به حق بی واهمه
آن گُره باشند در سوء الحساب
بر جهنم باشد ایشان را ایاب