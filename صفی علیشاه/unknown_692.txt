وحی کردیم آنچه سویت از کتاب
باشد آن حق و مصدّق بر صواب
آنچه را که بوده است از پیش از آن
از کتاب آسمانی در بیان
یعنی از تورات و انجیل و زبور
جمله را باشد مصدّق در ظهور
حق به حال بندگان باشد خبیر
هم به جهر و سرّشان یکجا بصیر
ثُم أورَثْنَا الْکِتَاب اندر رشاد
الَّذِینَ اصطَفَینَا مِنْ عَبِاد
گفت میراث او عطاء را زآن سبب
که به کف میراث آید بی تعب
پس ستم بعضی به نفس خود کنند
از خلایق که به قرآن نگروند
مقتصد بعضی هم اعنی زآن فریق
خود میانه رو بوند اندر طریق
هم از ایشان سابق اندر خیرها
ز امر و فرمان خدا در سیرها
غفلت از حقشان نباشد یک شعیر
وین بود فضلی مر ایشان را کبیر
باغهای با اقامت خواسته
کاندر آیند اندر آن پیراسته
دستوانهایی ز لؤلؤ وز ذهب
لبسشان در وی حریر اندر حسب
با تو ما گفتیم اینها پیش از این
نی به تکرار است حاجت همچنین
می بگویند این گُره حق را سپاس
که ز ما اندُه برد آن رب ناس
رب ما آمرزگار است و شکور
بر سپاس کم دهد اجر از وفور
الَّذِی أحَلَّنَا دَارَالْمُقَام
کردمان ساکن در این بیت السلام
از ره بخشش که ما را اندر آن
نه رسد رنجی نه اندوه و زیان
وآن کسان که نگرویدند از لئیم
بهرشان آماده شد نار جحیم
حکم نبود بهرشان از ذوالکرم
در جهنم تا بمیرند از الم
تا به موت اعنی رهند از رنج و تاب
هم سبک ز ایشان نخواهد شد عذاب
همچنین هر ناسپاسی را جزاء
می دهیم اینسان که دارد اقتضاء
می کنند ایشان در آن فریادها
که برون از نارمان آر ای خدا
کارها شایسته و نیکو کنیم
غیر از آنچه می نمودیم از قدیم
ما ندادیم ایچ آیا عمرتان
آن قدر که پند گیرید اندر آن
آنکه گیرد پند و آمد بیم ده
بر شما از ما به هر شهری و ده
پس چشید اینک شما رنج سعیر
خود فَمَا لِلظَّالِمِینَ مِن نَّصِیر