تا نگردی ای رسول اندوهگین
از کلام اهل شرک و اهل کین
زآنکه عزّت جمله باشد از خدا
اوست غالب بر تمام ماسوی
مر تو را در عزّ دین یاری کند
در هر آن حالت مددکاری کند
بشنود گویند هر چه از هزل و جد
هم بداند نیّت هر یار و ضد
می بدانید اینکه هست از حق یقین
هر که هست اندر سماوات و زمین
در سماوات از ملایک بر نشان
در زمین از آدمی وز غیر آن
پیروی ایشان نمایند از چه چیز
که جز او را داعیند از بی تمیز
یعنی آنها را که از جهل و ضلال
کرده اند ایشان شریک ذوالجلال
پیروی نکنند جز پندار خویش
کاذبند الاّ که در گفتار خویش
اوست کو گرداند یعنی آفرید
بر شما شب را و کرد اینسان پدید
تا در او یابید آرام و قرار
کرد روشن روز را از بهر کار
تا در انجام مهمّات از تمام
اندر آن یابید با بینش قیام
باشد از آیات حق این روز و شب
بهر قومی کاشنوند اقوال رب
این چنین گفتند قومی بی رشد
که خدا بگرفته بهر خود ولد
ذات حق پاک است از فرزند و جفت
این سخن جز احمقی هرگز نگفت
او بود در ذات پاکش بی نیاز
از شریک و جفت و از فرزند باز
هست یکجا زآن غنی بی قرین
آنچه هست اندر سماوات و زمین
نیست نزدیک شما ای مشرکان
حجتی کو راست فرزندی عیان
هیچ می گویید آیا بر خدا
آنچه را دانا نه اید از افترا
گو ، هر آن کس بر خدا بندد دروغ
رستگاری نیست هیچش یا فروغ
این است بهره کم ز دنیا بی سند
یعنی این نسبت که هست او را ولد
پس به سوی ماست برگشت و ایاب
سخت ایشان را چشانیم از عذاب
زآنکه بر توحید و بر حشر و کتاب
می شدندی کافر از هر فصل و باب
می بخوان از نوح بر ایشان خبر
چونکه گفت او قوم خود را در حضر
کای گروه ار بر شما باشد گران
بودن من مر شما را در میان
گفتنم یا مر شما را وعظ و پند
با علامت های روشن گاه چند
پس نمودم من توکل بر خدا
جمع پس گردید امر خویش را
اتفاق اعنی کنید و انجمن
بر هلاک و قتل و ضرب و طعن من
با شریکانی که دارید از بتان
یاوری خواهید در هر کار از آن
پس نباشد بر شما امر شما
قصدتان پوشیده یعنی در خطا
نی که مکر اندر هلاک من کنید
بلکه آن را ظاهر و روشن کنید
ثُم اقۤضُواْ آورید اعنی بجا
در حق من آنچه خواهید از جفا
هم نباید تا مرا مهلت دهید
زآنچه با هم وعده در خلوت دهید
در توکل نوح بُد ثابت قدم
با وجود خصم افزون، یار کم
این چنین میگفت با قوم عنید
این نبود الاّ ز حُسن اعتمید
پس بگردانید از من گر که روی
وز قبول قول من در گفتگوی
در رسالت بر ادای حقّ خویش
از شما اندک نخواهم مزد و بیش
نیست مزد الاّ ز حق در دعوتم
هم جز او نبود پناه از محنتم
گشته ام مأمور از حق در یقین
تا که باشم از گروه مسلمین
داشتندی قوم او را بر دروغ
بودشان چون اصل و گوهر بی فروغ
نوح را پس ما رهاندیم از عذاب
وآنکه با او بود در فُلک از لباب
اهل کشتی گفته اند از مرد و زن
بوده اند از مؤمنان هشتاد تن
پس بگرداندیم ایشان را یقین
ما ز پس واماندگان اندر زمین
غرق کردیم آن دگرها را تمام
اندر آن طوفان ز وجه انتقام
بُد چو بر آیات ما تکذیبشان
یافت طوفان دست بر تعذیبشان
پس نگر کانجام کار منذرین
بر چگونه است ار تویی دانا بر این
پس برآوردیم بعد از وی رسل
سوی هر قومی و خلقی در سبل
پس شدند آنها به امتها گسیل
با نشان و معجزات از هر قبیل
پس نبودند آن امم در هر زمان
کآورند ایمان بدان پیغمبران
زآن سبب کایشان به تکذیب رسل
پیش از این بودند اندر جزء و کل
بودشان تکذیب یعنی رسم و راه
نی که یابند از کلامی انتباه
همچنین ما بر قلوب معتدین
مُهر بنهیم از نشان نظم و دین