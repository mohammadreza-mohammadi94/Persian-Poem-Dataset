وحی بر موسی نمودیم از درون
که ببر شب بندگانم را برون
زن رهی در بحر خشک از بهرشان
آید از پی گرچه خصم از شهرشان
پس مکن اندیشه از فرعونیان
که شما را در نیابند ار مکان
هم مترس از آنکه تا گردی غریق
سالم از دریا درآیند آن فریق
پس درآمد از پی ایشان به زود
از پی تعظیم فرعون و جنود
پس فرو بگرفت دریاشان به خویش
آنچه بُد بگرفتنی از کم و بیش
قوم خود را کرد فرعون عنید
گمره و ننمودشان ره بر امید
ای بنی یعقوب از اعداءتان
ما نجات آن روز دادیم آن چنان
وعده پس دادیمتان بر کوه طور
از ره اَیمن که لامع گشت نور
از پی انزال تورات قویم
یا که از بهر مناجات کلیم
منّ و سلوی ما فرستادیم هم
بر شما بود ید چون در تیه غم
همچنین گفتیم بر وجه ثبات
مَا رَزَقنَاکُم کُلُواْ مِن طُیِّبَات
فِیهِ لَاتَطْغَواْ ز حد خویش هم
نگذرید از ناسپاسی در نعم
بر شما پس خشم من آید فرود
چونکه خشم آمد هلاکت رخ نمود
هستم آمرزنده، کرد ار توبه کس
گشت مؤمن، کارِ نیکو کرد پس
پس ز افعال نکو حق گر که خواست
یافت بی شک در سلوک او راه راست