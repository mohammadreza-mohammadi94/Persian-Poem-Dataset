مؤمنان در خانه های غیر خود
در نیایید این بسی عیب است و بد
تا کنید اعلام و هم دیگر سلام
بعد دستوری به اهل آن مقام
این شما را بهتر آمد در پسند
مر شما شاید کز این گیرید پند
پس نیابید ار در آنها هیچ کس
در سرا داخل نگردید ایچ پس
تا دهد صاحب سرا اذن دخول
ثابت است این نزد عقل بی افول
بی ز رخصت در سرا و خانه ای
کی رود جز از خرد بیگانه ای
زآنکه بر هر نوع تهمت درخور است
خاصه گر خالی ز مرد و مهتر است
از شمار است آن جهت ها بیشتر
پس مشو داخل به بیتی بی خبر
پس شما را گر بگویند ارجِعُواْ
بازگردید از سرا بی گفتگو
بازگشتن مر شما را هست بِه
بی کراهت تا نباشد مشتبه
حق بر آنچه می کنید او آگه است
تا که زیرک در عمل یا ابله است
در سرای غیر مسکون ور ز راه
کس درآید از شما نبود گناه
تا که برخوردار گردید اندر آن
مال و جان محفوظ ماند از زیان
حق تعالی داند از اسرار کار
زآنچه پنهان می کنید و آشکار