پس ملایک را نداء آید به سمع
که کنید اهل ستم را جمله جمع
هم تبع و ازواجشان در رستخیز
وآنچه جز حق می پرستیدند نیز
جمع چون گشتند بنمایند راه
پس به راه دوزخ ایشان را به گاه
بازشان دارید دیگر بر سئوال
زآنکه مسئولند ایشان لامحال
مر شما را چیست گویند ای حشر
نیست یاری همچنان از یکدگر
نیست ایشان را جواب از چند و چون
بل بوند امروز خود مُستَسلِمُون
بعض روی آرند بر بعض دگر
می بپرسند از هم از عجز آن حشر
غاویان با مُغویان گویند گاه
که شما کردید اغوامان ز راه
آمدید اغوای ما ر ا از یمین
با قسم یعنی که نبود حق جز این
مُغویان گویندشان نبود چنین
قومنا بَل لَّم تَکُونُواْ مُؤْمِنین
در ره اعنی خود نبودید آن زمان
کرده باشد تا کسی گمراهتان
بر شما ما را نبُد سلطانی ای
بل به طغیان خود بُدید ارزانی ای
قول رب ما به ما پس گشت راست
نک چشنده از عذابیم و بجاست
پس کنند ایشان به اغواء اعتراف
که ز ره دادیمتان ما انحراف
زآنکه هم خود ما ز گمراهان بُدیم
غافل از حق تابع شیطان بُدیم
پس بوند آن روز جمله در عذاب
مشترک باشند با هم ز انتساب
مجرمان را ما دهیم اینسان جزا
نیست بی پاداش فعلی نزد ما
إنَّهُم کَانُو اْ إذَا قِیلَ لَهُم
لا اله الاّ االله آن بی اُشتلم
بود استکبار ایشان را به چند
زین کلام صدق پاک دل پسند
کز کلام شاعری مجنون کنیم
ترک معبودان خود، این چون کنیم
نیست اینسان، بل محمّد(ص) عقل کل
بالحق آمد، کرد تصدیق رسل
یعنی آورد او به ایشان آنچه را
که به آن بودند مبعوث انبیا
ایها القوم إنَّکُم لَذَآئِقُواْ
از عذاب دردناک از آن عتو
نی جزاء داده شوید الاّ بر آن
که عمل کردید در دار جهان