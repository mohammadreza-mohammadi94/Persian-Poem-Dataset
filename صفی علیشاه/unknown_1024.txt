گفت جبریلش که در پیری تو را
همچنین بدهیم این فرزند ما
گفت جبریل این ز گفت کردگار
گفت یعنی این چنین پروردگار
بر من آسان است این کز قبل وی
کردمت خلق و نبودی هیچ شیء
گفت یا رب می بگردان بهر من
یک علامت در ظهور این سخن
گفت باشد این علامت که کلام
می نگویی سه شبانروز تمام
پس برون رفت او به سوی قوم خویش
از مصلی بسته لب از حکم پیش
کرد اشارت سوی قومش بسته لب
تا که تسبیحش کنید از صبح و شب
قوم دانستند کآن وعده است راست
داده حق فرزند او را زآنچه خواست
چون تولد یافت یحیی پاک هوش
گشت اندر کودکی پشمینه پوش
داشت بر طاعات روز و شب قیام
ساکن بیت االله اندر صبح و شام
خود تو ای یحیی بگیر اکنون کتاب
زآن تو حکمتها که دادیمت بیاب
هم به او در کودکی دادیم ما
علم و حکمت عقل و فهم و اجتبا
وَحَنَانًا مِّن لَّدُنَّا وَ زَکَوة
بود پرهیز از گناهش در ثبات
بود نیکوکار بس با اُمّ و اَب
نی که نافرمان و عاصی، بی ادب
باد رحمت بر وی آن روزی که زاد
روز موت و روز بعثش در معاد