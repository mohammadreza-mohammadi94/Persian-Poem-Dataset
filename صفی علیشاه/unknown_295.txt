پس به دوزخ اندر آیند آن کسان
پس به ایشان گفته گردد آن زمان
این عذابی باشد آنکه خود شما
بودتان تکذیب از آن اندر ملا
نامۀ ابرار هم حقاً که هست
در به علیّینِ اعلی، نی به پست
تو چه دانی آنکه علیّون کجاست
نامۀ مرقوم روشن کز خداست
می شوند افرشتگان حاضر بدان
که مقرّب گشتگانند از نشان
جمله ابرارند ز امر ذوالکرم
بر ارائک در بهشت پر نعم
بنگرند ایشان بر آنچه شادمان
می شوند از دیدنش اندر جنان
می شناسی خود تو در آن روی ها
تازگی های نعیم جان فزا
می بنوشند از شراب بی ز غش
کوست مختوم از ختام مشک خوش
باید اندر این شراب و این شئون
رغبتِ رغبت کنان باشد فزون
هر کند او ترک خمر اندر جهان
حق چشاند از رحیقش در جنان
آن شراب خالص اندر امتزاج
باشد از تَسنِیم خود او را مزاج
چشمۀ تَسنِیم کاندر انتساب
اهل قرب از آن همی نوشند آب