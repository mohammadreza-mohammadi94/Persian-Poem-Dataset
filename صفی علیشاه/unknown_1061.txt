وآن کسان که می کنند انفاق بیش
روز و شب در جهر و سرّ ز اموال خویش
اجر ایشان است نزد رب دین
بی ز خوف و حزن روز واپسین
نیست یعنی خوف و حزن اندر حساب
بهر ایشان هیچ از نقص ثواب
وآن کسان که می خورند ایشان ربا
ایستادن نیستشان روز جزا
جز به مثل آن که او دارد قیام
روز حشر از مس دیو زشت نام
کرده شیطانش تصرف در دماغ
رفته صاف و مانده دردش در ایاغ
چون تبه شد عقل از مس جنون
آنچه آرد در قیاس آمد فسون
زآن سبب گفتند از روی قیاس
بیع باشد چون ربا اندر اساس
بیع را حق کرد بر مردم حلال
وآن ربا را او حرام و بد مآل
وین قیاس اول نمود اعنی بلیس
که بود نار افضل از خاک خسیس
همچنین اندر ربا آرد قیاس
کو بود چون بیع در اصل و اساس
پس هر آن کاین وعظ حق گیرد به یاد
ایستد باز از ربا و از فساد
از گذشته نیست بر وی حکم رد
آنچه خورده است از ربا، وآن بوده بد
ور که داده بر کسی مالی به قرض
اصل آن گیرد نه فرعش و اینست فرض
هست بعد از توبه امرش با خدا
تا بگیرد یا ببخشد در جزا
ور به فعل جاهلیّت گشت باز
تا خورد دیگر ربا از حرص و آز
کرد یعنی عود بر آن فعل دون
اهل نارند آن جماعت خالدون
بر گمانشان کز ربا گردد زیاد
مال ایشان از فساد اعتقاد
حق بکاهد مالها را از ربا
میفزاید مالشان از صدقه ها
ناسپاسان را ندارد دوست حق
که گنه کارند و هم باطل ورق
جان کافر ناسپاس و سرکش است
جاودان زآن در عذاب و آتش است
وآن کسانی کاهل ایمانند و دین
می کنند اعمال نیکو از یقین
هستشان دائم اقامت بر صلات
میدهند از مال خود وجه زکات
اجرشان در نزد حق باشد فزون
خوف و حزنی نیستشان اندر شئون
اتَّقُواْ الله ای گروه مؤمنان
می بپرهیزید از حق در نهان
واگذارید آنچه باقی از رباست
هیچ اگر ایمان شما را بر خداست