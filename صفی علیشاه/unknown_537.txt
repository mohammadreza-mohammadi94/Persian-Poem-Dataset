می کند خلق آنچه خواهد کردگار
هم نماید آنکه نیک است اختیار
بر رسالت برگزیند یعنی او
آنکه باشد بهتر اندر وصف و خو
تا نگوید هر خسیسی بوالفضول
کز چه کرده حق محمّد(ص) را رسول
از عرب باید نماید اختیار
دیگری را کوست با نام و تبار
همچنین هستند هر دور ای همام
که کنند ابلیس رویی با کرام
هر دمی آرند انکاری ز نو
چون سگی کز نور ماه آید به عو
من از این نامردمان بسیار چیز
دیده و بشنیده ام گاه ستیز
شرحی ار گویم از آن گفتارها
خیره از حیرت شود ابصارها
هست ظاهر نزد ارباب خرد
گفته ها که خیزد از حقد و حسد
درگذر زآن قابل تقریر نیست
این زمان جز نوبت تفسیر نیست
پاک از آن باشد خدای لم یزل
که کند بر اختیار کس عمل
هم بلند و برتر از آن کآورد
شرک بر وی بوالفضولی بی خرد
داند آن پررودگارت در صدور
آنچه می پوشند از حقد و شرور
هم بداند آنچه سازند آشکار
طعن قرآن و نبی را زآن گذار
وَ هُوَ الله لَآ إلَهَ غَیرِهُ
در دو دنیا حمد باشد بهر او
هم بود در حکم او فرمانروا
سوی او گردید راجع در جزا