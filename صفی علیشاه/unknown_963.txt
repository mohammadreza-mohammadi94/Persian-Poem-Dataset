با خدایان می بگفتند اینکه کرد
هست ز استمکارگان در این نبرد
فرقه ای را داشت نمرود عدو
تا کنند او را به سرعت جستجو
آنکه ز ابراهیم او بشنیده بود
لأکَیدَنَّ شهادت داد زود
کاین چنین او گفت و این کار وی است
غیر او خصم اِلهان کس کی است
فرقه ای گفتند هم از یک جوان
ما شنیدستیم بس ذمّ بتان
نامش ابراهیم می گویند هست
این بتان را شاید او درهم شکست
پس چنین گفتند آن نمرودیان
کآورید او را به چشم مردمان
تا گوَه باشند بر وی زآنچه گفت
کس ز وی ذمّ اِلهان گر شنفت
پس بگفتندش که آیا اینچنین
با خدایان خود تو کردی در کمین
گفت ابراهیم بل کرد این عمل
خود بزرگِ این خدایان در محل
کرده خشم از آنکه بپرستند چون
با وجود او مر ایشان را کنون
خشم او هم بر بتان باشد بجا
با یکی کس می پرستند صد خدا
پس بپرسید این ، که کرد از بی ادب
گر که دارند این خدایان نطق و لب
هستشان یا عقل و ادراکی متین
می شناسند آنکه کرده است این چنین
پس به سوی نفس هاشان زآن سخن
بازگشتند آن گُره در انجمن
می بگفتند از ره حیرت به هم
که شما کردید خود بر خود ستم
زین سئوالی که شما کردید از او
ساخت ملزم زودتان در گفتگو
می پرستید اعنی آن چیزی به وهم
که ندارد چشم و گوش و نطق و فهم
پس نگون کردند سرها را به پیش
چون شدند آگاه از الزام خویش
پس بگفتند از چه گفتی در مقال
کز بتان باید کنید این ر ا سئوال
چونکه می دانستی این خود که سخن
می نگویند این بتان، این بود فن
گفت آیا پس شما از بی تمیز
می پرستید آنچه نبود هیچ چیز
نفع و ضرّی اندر آن بر بندگی
کس پرستد غیر حق در زندگی
باد زشتی در عبادت بر شما
می پرستید آنچه را غیر از خدا
پس شما آیا چو آن آباء پیش
در نمی یابید قبح فعل خویش