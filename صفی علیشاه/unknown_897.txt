قوم گفتندش که بس با ما جدال
کردی ای نوح از جواب و از سؤال
پس بیار آن وعده ای کاندر عذاب
داده ای گر هست قولت بر صواب
گفت نبود غیر از این کآرد خدا
گر که خواهد هر زمان آن بر شما
مر شما عاجز کنندة حق نه اید
سود ندهد نصحتان کافر پی اید
گر غوی خواهد شما را کردگار
پس چه سود از پند و نصح بی شمار
او بود پروردگار بی نیاز
سوی او خواهید گشتن جمله باز
تا کجا بُد زین بیانشان انتباه
در مقام أمی َقُولُونَ افتَرَاه
نوح بافد وحی را بر هم همه
نیست قولش از کلامی ترجمه
بافتم گو وحی را گر من به هم
پس وبال آن بود بر گردنم
من ز اجرام شما باشم بری
نیستم بر حق ز وحی ای مفتری
گفته بعضی بر پیمبر این ضمیر
هست راجع بر کلامی گر بصیر
مشرکان گفتند بافد بر وضوح
مر محمّد (ص) بر هم این اخبار نوح
گفت او از وحیِ حق گر من به هم
بافم از نوح آنچه آرم در قلم
جرم من بر من بود نی بر شما
عاری ام از آنچه گفتید افترا
وحی پس کردیم بر نوح از نهان
قوم تو نارند ایمان بی گمان
جز کسی کآورده ایمان پیش از این
پس مباش از فعلشان اندوهگین
مر بناء کن فُلک را با حفظ ما
هم ز وحی ای کت کنیم اندر بنا
یعنی ار در دانشت باشد خلل
ما خود آموزیمت از وحی آن عمل
هم مخواه از من به هنگام خطاب
کز ستمکاران شود رفع عذاب
زآنکه ایشانند در طوفان غریق
چاره نبود از هلاک این فریق
وقت کشتی ساختن کز پیش او
می گذشتند آن گروه فتنه جو
خاصه از اشراف قوم اندر مثل
می نمودندش تمسخر زآن عمل
طعنه می زد هر کسی بی قاعده
نیست اندر ذکر جمله فایده
دشمن جاهل بسی باشد عیان
که چه باشد طعن و طنزش بر مهان
گفت از من نک کنید این سخریت
سخریت گویم شما را عاقبت
همچنین کامروز استهزاء کنید
زود پس گردید دانا بر وعید
آنکه را کآید ز حق بر وی عذاب
در جهان غرق است در طوفان آب
هم بر او در آخر ت آید فرود
مر عذابی دائم از حکم خلود
نوح پس چون کرد کشتی را تمام
امر ما آمد پس آن دم در مقام
آب از تنّور جوشیدن گرفت
آن چنان کز وی خرد را بُد شگفت
مختلف باشد سخنها در تنور
کآن کجا بوده است از نزدیک و دور
از بیانش نیست چندان حاصلی
عبرت از اصلش تو گیر ار عاقلی
نوح را گفتیم بردار اندر آن
یعنی اندر فُلک زوجین از نشان
ماده و نر از هر آن حیوان دو تن
و اهل خود را جمله از فرزند و زن
جز کسی که یافت پیشی قول ما
بر هلاکش بوده این حکم از قضا
همچنین بردار در فُلک ای نجی
آنکه را کو مؤمن است و ملتجی
کس به وی مؤمن نبود الاّ قلیل
مرد و زن هشتاد بود از هر قبیل
پس به نوح آمد خطاب از کردگار
که تو با قومت به کشتی شو سوار
باز خوانید آن خدای خود به نام
تا شود در آبتان کشتی به رام
چونکه بسم االله گفتندی روان
میشد آن کشتی و ساکن همچنان
گو خدای من غفور است و رحیم
مر شما را منجی از طوفان و بیم
فُلکشان می برد اندر موجها
کآن بُدی چون کوه ها بر اوجها
پس صدا زد نوح آن دم بر پسر
کایستاده بُد ز کشتی دورتر
کای پسر با ما به کشتی شو سوار
هم مشو با کافران همراه و یار
کاندر این روزند ایشان جمله غرق
خواهد از مؤمن، منافق یافت غرق
گفت کنعان، زود میجویم پناه
سوی کوهی دارد او ز آبم نگاه
گفت نوح امروز گر داننده ای
نیست ز امر حق نگهدارنده ای
هیچ کس ممنوع نبود از عذاب
جز کسی کش حق ببخشد در مآب
بگذرد آب از جبال مرتفع
جز به حق باشد پناهی ممتنع
زین قیامت گر به تن داری تو روح
مر پناهی نیست جز کشتیِ نوح
کوه ها اندیشه های خام توست
اندر این کشتی درآ ، کآرام توست
شد کلام نوح با کنعان دراز
زآنکه او را بُد ز کشتی احتراز
یافت طوفان اندر این بین اشتداد
موج حایل شد میانشان ز امتداد
گشت او با کافران در حال غرق
شد خراب از آب یکجا غرب و شرق
کس نماند اندر زمین دارای روح
جز کسی کو بود در کشتیِ نوح
تا به شش مه جمله عالم آب بود
نوح در وی زنده با اصحاب بود