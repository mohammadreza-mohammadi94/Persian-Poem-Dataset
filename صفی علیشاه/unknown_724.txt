آمد آیت أم یَقُولُونَ افتَرَی
بر خدا بست او دروغ از خود کجا
پس حق ار خواهد نهد مُهرت به دل
گر کنی قصد دروغ از محتمل
یعنی این قرآن دلیل صدق اوست
مفتری کی از خدا آیات گوست
می کند نابود باطل را خدای
هم کند اثبات حق را ز اقتضای
با کلام خود که وحی صادق است
هر سخن کز وحی باشد فائق است
حق بداند آنچه اندر سینه هاست
وآنچه پندارند کآن بر افتراست
اوست آن کس که پذیرد توبه ها
از عبادش هم کند عفو از خطا
هم بداند از پسند و ناپسند
هر عمل کز عمد و سهو ایشان کنند
یَستَجِیبُ الَّذِینَ آمَنُواْ
کرده هم باشند اعمال نکو
هم بر ایشان فضل خود سازد مزید
کافران را هم بود رنجی شدید
رزق گر حق می گشادی بر عباد
می گذشتند از طریق اقتصاد
فتنه می کردند یعنی در زمین
اغلب اینسانند ز اهل کفر و دین
لیک بفرستد به مقداری که خواست
وآن به وفق حکمت اندر اقتضاست
زآنکه او باشد به حال بندگان
دم به دم دانا و بینا بالعیان
او فرستنده است باران را فرو
بعد از آنکه ناامید آیند از او
رحمت خود را نماید منتشر
بر جبال و بر صحاری مستمر
تا از آن نشو و نماء یابد نبات
او ولیّ است و ستوده در صفات
وز علاماتش به قدرت در یقین
هست خلق این سماوات و زمین
وآنچه در این هر دو باشد منتشر
از هر آن جنبنده ای در جهر و سرّ
هم توانا باشد او بر جمعشان
چونکه خواهد این جهان با آن جهان
بر شما هر چه از مصیبت می رسد
زآن بود که کسب کردید آن به بد
او نماید عفو بسیار از گناه
آنکه را امید عفو است از اِله
مر شما عاجز کننده نیستید
در زمین، حق را به عقل ار زیستید
هم نباشد دوستی جز کردگار
مر شما را کارساز اعنی و یار