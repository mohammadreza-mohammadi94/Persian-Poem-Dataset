اوست آن کس که شما را زنده کرد
هم بمیراند و بر این زیبنده کرد
زنده پس سازد شما را رب ناس
آدمی باشد همانا ناسپاس
با وجود آن همه لطف و خوشی
می کند انکار بعث از سرکشی
هر گروهی را بگرداندیم چند
منسکی کآن را پذیرنده شوند
یعنی آئینی و شرعی که عمل
بر وی از دانش کنند از هر ملل
یا بود منسک مکان ائتلاف
یا محل طاعت اندر اعتکاف
یا که منسک موضع قربانی است
در منی یا غیر آن هر جا که هست
پس نباید کاهل ادیان در نزاع
با تو در این امر باشند از دفاع
مردمان را خوان به ربّت کو خداست
چونکه می باشی تو خود بر راه راست
ور جدال آرند ، پس گو اعلم است
حق بر آنچه می کنید ، این اَسلم است
در قیامت بینتان حکم او کند
زآنچه کردید اختلاف از هر سند
این ندیدی خود تو آیا رایگان
دیده و دانسته ای بل بالعیان
کآن خدای راز دان، داند یقین
آنچه باشد در سماوات و زمین
این همه بنوشته گشته در کتاب
لوح محفوظ اعنی از وجه ثواب
علم بر اشیاء تمام از بیش و کم
بس بود آسان خدا را در قلم
می پرستند آن به جز حق مشرکان
که نگشته حجتی نازل بر آن
آنچه بر وی نیستشان دانایی ای
بلکه نبود جز که از خود رایی ای
ظالمند و نیست ظالم را ز حق
در جهان مر یاوری از ماخَلَق
خوانده چون گردد بر ایشان در ملا
آیتی بیّن خود از آیات ما
می شناسی در وجوه کافران
حالت انکار بر وجهی عیان
هست نزدیک آنکه بجهند از غضب
تا بگیرند آن کسان را زآن سبب
یعنی آنها را که می خوانند باز
بهرشان آیات ما را با نیاز
گو کنم آیا شما را من خبر
بر هر آنچه بدتر آمد در نظر
زآنچه خواهید آن شما بر تالیان
نار دوزخ یعنی از راه عیان
هست از خشم شما آن صعب تر
خون شود دلهای شیران زآن شرر
کرده آن را وعده حق بر کافران
بد بود بِئْسَ الْمَصِیری آن چنان