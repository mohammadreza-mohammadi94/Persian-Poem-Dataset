گفت آن کو بود مؤمن بر خدا
من همی ای قوم ترسم بر شما
مثل یوم حزب ها اندر هلاک
مثل دأب قوم نوح از بیم و باک
هم جزای دأب آن عاد و ثمود
وآن جماعت ها پس از ایشان که بود
حق نخواهد اِستمی خود بر عباد
بر شما ترسم من از یَومَ التَّنَاد
روی برگردانده روزی که شوید
سوی دوزخ مُدبِرِین زآنجا روید
نیست آن روز ایچتان از هیچ راه
از عذاب حق نگهداری به گاه
حق گذارد هر که را بر خویش باز
پس نباشد هادی ای او را به ساز
یوسف آمد پیش از او با بیّنات
بر شما در مصر و دیدید آن صفات
پس شما بودید دائم در گمان
زآنچه آورد او شما را با نشان
چونکه او شد فوت گفتند از عدول
بَعدِهِ لَن یَبعَثَ االلهُ مِن رَسُول
همچنین گمراه گرداند خدا
مسرف مُرتاب را در هر کجا
بگذرنده از حد آن شکّاک ضال
که کند با انبیای حق جدال
اندر آیتهای حق بی حجتی
کآمد ایشان را ز لطف و رحمتی
بس بزرگ است آن ز روی بغض و کین
نزد حق وآن کس که هست از مؤمنین
مُهر بنهد حق به قلب هر کسی
که بود جبّار و گردنکش بسی
گفت فرعون او به هامان منیع
کن بنا کاخی ز بهر من رفیع
تا رسم شاید به راه آسمان
یا به درها یا به منزلهای آن
بر خدای موسی آگه پس شوم
چون به گردون زآن بنا بالا روم
بر گمانم کو به دعوی کاذب است
از تقلب گفت او وین غالب است
همچین آراسته فرعون را
سوء کردارش شد از دیو دغا
مانده باز از حق و صُد عَنِ السبِیل
گشت ابلیسش به راه کج دلیل
کید فرعون و سلوک ناصواب
می نبود از دیو إلَّا فِی تَباب
یعنی الاّ ظلم و خسران و گناه
بُد تباهی حاصل فکر تباه
گفت آن کو بگرویده بود او
بعد تلبیسات فرعون عدو
کای گروه آییدم از پی ز اعتماد
تا نمایم بر شما راه رشاد