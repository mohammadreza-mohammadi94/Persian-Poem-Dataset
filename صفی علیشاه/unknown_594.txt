آنکه گرداند این زمین آرامگاه
نهرها آورد ز اطرافش به گاه
کوهها را ساخت مسمار زمین
حاجزی بین دو بحر مستبین
کوست بحر شور و شیرین در رسوم
یا خلیج فارس با دریای روم
هست هیچ آیا خدایی با خدا
بل ندانند اکثر این آثارها
کیست آیا که نماید مستجاب
خواندن بیچاره را در هیچ باب
چون بخواند مر ورا از اضطرار
زو کند دفع آنچه باشد ناگوار
مضطر آن باشد که از خود ناامید
گشته باشد در مهمات شدید
همچو بیماری که باشد محتضر
یا غریقی بر هلاکت منتظر
شسته لوح دل ز نقش ممکنات
نیست رویش جز که بر سلطان ذات
شیخ داوود یمانی رفته بود
بر عیادت خسته ای را خود ز جود
گفت کن یا شیخ بهر من دعاء
تا دهد حقم ز بیماری شفاء
گفت تو میکن دعاء که مضطری
نیست حاجت بر دعای دیگری
هم بگرداند شما را در زمین
از پی پیشینیان مر جانشین
مر خدایی باشد آیا با خدا
یاد او لیکن کنید اندک شما
از شما یا اندکی گیرید پند
نیستید از شکر منعم بهره مند
رهنما آیا شما را هست کس
هیچ در ظلمات برّ و بحر بس
وآنکه بهر مژده بفرستد ریاح
بیشتر ز انزال رحمت بر صلاح
با خدا دیگر خدایی هست نیک
برتر است او زآنچه گیرندش شریک
بهتر آیا نیست آن خلاّق جود
کآفریند وز عدم بدهد وجود
پس دهد او را اعاده باز هم
در قیامت بعد از آنکه بُد عدم
وآنکه بدهد از زمین و آسمان
بر شما روزی به اوقات زمان
با خدا دیگر خدایی پس کجاست
گو دلیل آرید گر گویید راست
گو نداند در زمین و آسمان
غیب را کس جز خدای غیب دان
خود نمی دانند ایشان تا کجا
می برانگیزانده گردند از خدا
بل رسیده علم ایشان گر که نیک
بر وقوع آخرت هر چند لیک
در شکند از آن همانا بلکه کور
نیستند آگه به تحقیق از نشور
علم آن یعنی که بر تقلید نیست
حقّ دانش جز عیان و دید نیست