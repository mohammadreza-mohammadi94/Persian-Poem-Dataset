پس خورم سوگند بر استارگان
آن رجوع آرندگان بر آسمان
بار دیگر می کنند آنها ایاب
بعد پنهانی به نور آفتاب
هم به شب سوگند کآن آید چو پیش
می کند تاریک عالم را به خویش
هم به صبح آنگاه که چون دم زند
عالم و آفاق را روشن کند
که بود قرآن کلامی دلپسند
قول بفرستاده ای بس ارجمند
بس توانا عِندَ ذِی الْعَرْشُ مَکِین
هم مطَاع اندر ملایک هم أمِین
جبرئیل آورده یعنی این کلام
بر رسول از جانب ربّ الانام
نیست مجنون صاحب و یار شما
آن چنان که هست پندار شما
دید مر جبریل را وین اَبین است
در کنار آسمان که روشن است
نیست پیغمبر به خلق حق بخیل
زآنچه بر وی شد نهان وحی جلیل
رمز معنی تا نیاموزد به کس
وحی علام الغیوب این است و بس
هم نه قرآن قول دیو رانده است
که بر او از استراقی خوانده است
بر کجا پس می روید آیا شما
می کنید اعراض زین یعنی چرا
نیست قرآن عالمین را جز که پند
جز شرافت با رسول ارجمند
مر کسی را کاستقامت خواهد او
جز چنین کی برد کس زین مشک بو
می نخواهید استقامت را شما
جز که آن را بر شما خواهد خدا
کو بود پروردگار عالمین
هر که را او خواهد آید سوی دین
تا که را او خواهد، این امری خفی است
سرّ خلق از غیر خالق مختفی است