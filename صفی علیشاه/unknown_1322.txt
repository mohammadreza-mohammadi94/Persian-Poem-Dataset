مجتمع گشت آن نصاری و یهود
نزد پیغمبر به دستوری که بود
اندر ابراهیم کردند احتجاج
کو ز ما بوده است و این بود از لجاج
هود می گفتند بوده است او یهود
گفت ترسا جز نصاری او نبود
آمد این آیت که ای اهل کتاب
چون کنید این احتجاج از ناصواب
بعد از ابراهیم آمد بر شما
نازل این تورات و انجیل از خدا
چون نیارید این به عقل ار بخردید
یا که در تقلیب معنی عامدید
می کنید این احتجاجات از گمان
بر هر آنچه نیستید آگاه از آن
می ندانید آنچه را داناست حق
داند اسرار وجود ماخَلَق
نه یهودی بود ابراهیم راد
نه نصارا در عمل یا اعتقاد
بل مسلمانی بُد او بس پاک دین
داشت دوری ز اعتقاد مشرکین
باشد از مردم به او اولی کسی
که نماید پیروی از وی بسی
باشد او را ناصر اندر اعتقاد
داندش عاری ز شرک و از فساد
همچنان که این نبی یعنی رسول
دین او را کرد در نصرت قبول
گفت من بر دین ابراهیم راد
هستم از روی سنن وز اعتقاد
وآن کسانی کاهل ایمانند و دین
یار ابراهیم باشند از یقین
پیرو پیغمبر روشن دمند
یار احمد (ص) و انبیاء، تا آدمند
هم خدا باشد ولیّ مؤمنین
که ولیّ حق شدند ایشان به دین