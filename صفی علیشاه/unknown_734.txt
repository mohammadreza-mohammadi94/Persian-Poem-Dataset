گر نبودی آنکه در کفر و گمان
امتی واحد شوند این مردمان
بر حطام دنیوی مایل شوند
از خدا و آخرت غافل شوند
می‌بگرداندیم بهر کافران
خانه‌ها کز نقره باشد سقف آن
نردبانها که بر آن بالا روند
خود ز بام خانه‌ها ظاهر کنند
بابها و تختها در هر یکی
که بران کردند ایشان متکی
کردمی آنها ز نقره وز طلا
نیست اینها جز متاع این سزا
آخرت در نزد ربت بالیقین
جنت اعنی هست بهر متقین
و آنکه خویش از ذکر رحمان داشت کور
بهر او تقدیر سازیم از امور
دیو بفریبندۀ کور آفرین
باشد اعنی صبح و شامش هم‌نشین
بازشان دارند آن دیوان ز راه
در گمان آن عاشیان از اشتباه
آنکه ایشان در رهند و ساعیند
یا که دیوان بر هدایت راعیند
یا که آن عاشی و شیطانش بما
هر دو باز آیند در روز جزا
گوید آن عاشی قرینش را ببین
بودمان ای کاش بعد المشرقین
تا نمی‌دیدم تو را هرگز چنین
اندر این بعد مکان ای بد قرین
عاشیان را گوید آن افرشته زود
این تمنا ندهد امروز ایچ سود
چون ستمکاری و عاری از صواب
مشترک باشید با هم در عذاب