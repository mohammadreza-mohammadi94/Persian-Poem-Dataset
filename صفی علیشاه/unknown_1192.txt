آن پیمبر گفتشان ز امر اِله
بر شما طالوت آمد پادشاه
آمدند اندر جدل کو از کجا
گشت بر ما پادشه بر ناروا
ما به شاهی زو یقین لایقتریم
او ندارد مال و ما از وی سریم
حق نداد از مال و ملکش وسعتی
تا که شاهی را سزد با قدرتی
گفت او را بر شما حق برگزید
در وی افزونی ز علم و جسم دید
الیق است او از ره علم و جسد
کی برد جز جاهلی بر وی حسد
هر که را خواهد خدا شاهی دهد
وآن ز روی علم و آگاهی دهد
زآنکه ذات حق وسیع الرحمه است
داند ار کس را مناسب وسعت است