گفت ناید مر طعامی بر شما
که خورید از آن به وقت اقتضا
جز که من بدهم به تأویلش خبر
پیش از آن کآید شما را در نظر
گویم اعنی تا چه آید پیشتان
تا که بر توحید باشد کیشتان
اینکه گفتم کرده تعلیمم خدای
نه از کهانت باشد این یا از هوای
ترک کردم زآنکه من از ناپسند
ملت قومی که بر حق نگروند
هم به دار آخر ایشان کافرند
ز ابتداء بر گمرهی تا آخرند
پیروی بنموده ام هم از رشد
بر رسوم و ملت آباء خود
کوست ابراهیم کامل اعتقاد
هم دگر اسحاق و اسرائیل راد
نیست بهر ما روا کانباز و جفت
با خدا گیریم پیدا و نهفت
نی به او سازیم چیزی ما شریک
وین خود از فضل خدا بر ماست نیک
داده ما را برتری بر کل ناس
اکثر از خلقند لیکن ناسپاس
نعمتیم اعنی که ما بر مردمان
خلق از این نعمت ندارند امتنان
ای دو یار سجن آیا بهتر است
آن خدایان پراکنده که هست
یا خدای واحد القهار کو
غالب و یکتاست اندر جستجو
نی پرستید از ورای او تمام
غیر اسمائی که خود هِشتید نام
مر شما و آبائتان کز رخصتی
حق بنفرستاده بر وی حجتی
بر عبادت نیست فرمان از خدا
جز خدا را از تمام ماسوی
امر کرد از گفتۀ پیغمبران
آنکه نپرستید جز او را عیان
این است دین راست، نادانند لیک
اکثری از مردمان بد یا که نیک
ای دو یار سجنِ من، یک از شما
می شود سه روز دیگر او رها
پس بیاشاماند او مانند پیش
خَمر اندر بزم بر مولای خویش
وآن دگر را کوست طباخ از نصیب
میزنند از حکم شاهش بر صلیب
پس خورند از مغز او بی شک طیور
شد قضاء اینگونه جاری در امور
آنچه را جُستید تأویلش ز من
ممتنع باشد خلافش بی سخن
پس ببردند آن دو را بعد سه روز
مر برون از سجن و پیدا شد رموز