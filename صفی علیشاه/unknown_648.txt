ما یقین دادیم موسی را کتاب
پس مکن شک از لقایش در خطاب
می بگرداندیم آن را رهنما
بهر اسرائیلیان بر اقتضا
هم بگرداندیم از ایشان ز انتباه
پیشوایانی که بنمودند راه
صبر کردند آنچه در طاعات ما
بر یقین بودند در آیات ما
می کند پروردگارت او جدا
بین ایشان روز محشر آنچه را
که در آن خود می نمودند اختلاف
از میان تا مرتفع گردد خلاف
راهشان ننمود آیا خود اِله
پیش از ایشان بس قرون آمد تباه
گر یکی بینند ز ادراک و ادب
باشد آن بی شک هدایت را سبب
اهل مکه می روند اندر عبور
سوی مسکنهای ارباب غرور
کس نپندارد که آن شهر و دیار
بوده وقتی جای کس در روزگار
هست آیت ها و عبرت ها در این
نشنوند آیا سخنها این چین
این نمی بینند آیا کآب را
در زمین بی گیاه رانیم ما
کِشتها پس می برویانیم از آن
چارپایان تا خورند آن را چنان
هم خورند از میوه و از دانه هاش
پس نمی بینند آیا در معاش
می بگویند اهل مکه بالوضوح
کی بود گر راست گویید این فتوح
سود روز فتح گو ندهد به گاه
کافران را که شد ایمانشان تباه
هم نه مهلت داده گردند از عذاب
پس بگردان روی از ایشان با عتاب
منتظر شو نصرت حق را به کار
زآنکه ایشان نیز دارند انتظار