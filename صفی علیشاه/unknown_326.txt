ای گروه مؤمنان بانگ و نماز
چون به روز جمعه گویند از نیاز
پس به سوی ذکر حق ساعی شوید
واگذارید این فروش و این خرید
این شما را بهتر است از ماحَصَل
هیچ اگر هستید دانا بر عمل
پس نماز جمعه چون با اجتماع
کرده شد در مسجد از حکم شیاع
پس پراکنده شوید اندر زمین
از پی کسب معاش و نظم دین
هم شوید از نظم حق روزی طلب
رزق را باید ز فضل او سبب
یاد نعمت ها کنید از کردگار
تا شما گردید شاید رستگار
یاد حق هر جا بدان نسبت کنید
ذکر در نعمت بود شکر مزید
وقت قحطی آمد از ره کاروان
در مدینه با طعام بی کران
پس ز مسجد خلق رفتند از تمام
تا به دست آرند چیزی زآن طعام
کس نماند آنجا به غیر از چند کس
یافت این آیت نزول آن لحظه پس
چونکه بازرگان ببینند آمده
یا که لهوی را به خیر وارده
بانگ لهو اعنی که تا مردم روند
وز ورود کاروان آگه شوند
تفرقه کردند سوی کاروان
واگذارندت ستاده همچنان
گو محمّد(ص) آنچه در نزد خداست
بهتر از لهو و تجارت بر شماست
ز استماع طبع و نفع اتجار
هست افزون خیرهای کردگار
می رساند رزق را جان آفرین
بر شما واالله خیر الرازقین
قدر قمت لهذه السورة فی نهار
الجمعة قبل ظهر و هذا نعم الاتفاق