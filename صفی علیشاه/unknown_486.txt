حق بود آن کو شما را آفرید
رزقتان پس داد هم تا زنده اید
پس بمیراند شما را جمله نیز
پس نماید زنده اندر رستخیز
هست آیا کس ز انبازانتان
که کند از هیچ چیز اینها عیان
هست یعنی آنکه بتواند نمود
خلق و احیاء و اماته در شهود
پاک و برتر باشد آن خلاّق حی
زآنکه شرک آرند از وجهی به وی
شد تباهی ظاهر اندر بحر و بر
دستهاشان کسب کرد آنچه ز شر
در زمین از قتل و اَسر و هدم و حرق
در بحور از آفتِ طوفان و غرق
باشد این از شومی کردارشان
وز فساد نفس استمکارشان
تا چشاندشان به پاداش عمل
پاره ای از آنچه کردند از دغل
تا که شاید آن کسان آیند باز
سوی عجز و بندگی از کبر و ناز
گو روید ای مشرکان اندر زمین
پس چگونه بوده بینید از یقین
آخر آنانکه می بودند پیش
زین گروه از مشرکین بودند بیش
آن بناها و عمارات و قصور
گشته بی عین و اثر یکجا قبور
روی خود پس راست گردان از وجوه
بهر دین استوار با شکوه
که رسیده ز استقامت بر کمال
باش ثابت در وی اندر کل حال
پیشتر از آنکه یوم لَّامرَد
بر تو آید از خداوند احد
آید آن روزی که نتوانید هیچ
بازگردانید او را در بسیج
باز آن را یا نگرداند خدا
کآن بود ثابت به علمش ز اقتضا
روزی آن کز هم جدا گردند باز
اهل جنّت و اهل نار از امتیاز
هر که کافر گشت پس بر وی رسد
مر جزای کفر او و اعمال بد
وآنکه نیکی کرد بهر خود ز پیش
گسترانند آن کسان مأوای خویش
می کنند اعنی که تمهید فراش
در بهشت جاودان بی اغتشاش
تا که بدهد حق جزای مؤمنان
زآنچه کردند از نکویی در جهان
قدر استحقاقشان بدهد جزاء
حق ز بخششهای خود بر اقتضاء
کافران را حق ندارد هیچ دوست
هم به مؤمن این ز بخششهای اوست