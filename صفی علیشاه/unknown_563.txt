این چنین تکذیب کردند از وضوح
جمله بفرستادگان را قوم نوح
چون برادرشان که بُد نوح از ولا
گفتشان آیا نترسید از خدا
من رسولی بر شما باشم امین
فَاتَّقُواْ االلهَ وَأطِیعُون بالیقین
از شما مزدی نخواهم، مزد من
جز پروردگار ذوالمنن
پس بترسید از خداوند شفیق
پیروی از من کنید اندر طریق
بر تو ما ایمان بگفتند آوریم
وآنگهی ما ذی منال و سروریم
پیروی کردند از تو سفله گان
که ندارند ایچ در ما قدر و شأن
تابعند ایشان تو را نه از دانشی
بلکه محض طعمه است و خواهشی
گفت نبود یا چه باشد علم من
آنچه را هستید عامل بی سخن
هستشان با حق حساب زشت و خوب
گر که دانید اوست علام الغیوب
گر بود ایمانشان از قلب و جان
یا ز بهر جلب مال و اخذ نان
نیست ایشان را به جز با حق حساب
گر شعوری هستشان در انتساب
مؤمنان را من کجا رانم ز خویش
نیستم من جز نذیر از حق به کیش
بیم ده، یعنی به خلقم نه از هوس
نیستم مختار خود بر طرد کس
ایستی گفتند قومش گر نه باز
تو ز دعوت یا که از انذار و ساز
تو ز مَرْجُومِینی اعنی راندگان
می کُشیمت زیر سنگ اندر زمان
گفت ای ربّم که بی مثلی و ضدّ
قوم من کردند تکذیبم به جدّ
حکم کن پس بین من با این گروه
حکمی از نصفت به وجهی از وجوه
هم مرا هم آنکه هست از مؤمنین
با من او برهانمان از ظلم و کین
پس رهاندیم او و با او هر که بود
اندر آن فُلک پر از آدم به زود
غرق پس کردیم باقی ماندگان
اندر این هست آیتی بر مردمان
مؤمن از ایشان نبودند اکثری
بر خدا و ملت و پیغمبری
هست ربّت غالب او بر کافران
هم به مؤمن در نجاتش مهربان