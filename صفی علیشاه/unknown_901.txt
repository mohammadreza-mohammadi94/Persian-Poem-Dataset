بر زمین شد امر از پروردگار
که فرو بر آب خود را از قرار
هم بگیر ای آسمان آبی که زود
از تو آمد بر زمین اول فرود
زین اشارت نشف ارض است آب را
هم بدینسان ماء را جذب هوا
آبها گم گشت یکجا بر زمین
هِشته شد فرمان ربّ العالمین
پس به جودی یافت آن کشتی قرار
کآن به موصل یا به شام است استوار
چونکه جودی روز طوفان سر به پیش
او فکند از شرم و لرزان شد به خویش
لاجرم نگذشت طوفانش ز سر
شو در این معنی فرو نیکو نگر
خودنمایی ها بهل افتاده باش
سر بنه بر بندگی آزاده باش
پس به جودی فُلک نوح آمد فرود
زآنکه جودی عجز خود را دیده بود
گفته شد بُعد و هلاکت از خدا
بر ستمکاران بود در دو سرا
خواند نوح از بعد طوفان یا که پیش
رب خود را با زبان عجز خویش
گفت کای پروردگار ذوالمنن
بود کنعان اهل و هم فرزند من
وعده کردی گفتی اندر واردات
بدهم اهلت را من از طوفان نجات
گفت ای نوح او نبُد از اهل تو
بل بُد از کردار ناشایسته او
اهل تو آن است کو هم دین توست
نه کسی کو دشمن آئین توست
پس مپرس از من تو هیچ ار مُدرکی
آنچه علمت نیست بر وی اندکی
میدهم من بر تو پند از رایگان
آنکه باشی از گروه غافلان
گفت ای پروردگار من، پناه
بر تو گیرم زآنکه پرسم ز اشتباه
آنچه را کز وی نیام آگاه من
گر نیامرزی نبخشی و ر ز من
از زیانکاران همانا من یکم
اندر این دارم یقین ، نی در شکم
گفته شد کای نوح از کشتی به زیر
اندرآ، نک با سلامت بر سریر
بس سلامت ها که از من بر تو باد
همچنین برکات و افزونی و داد
هم سلام ما بر امت های چند
کاندر ایمان تا قیامت با تو اند
همچنین باشند امتها که زود
بهره بدهیم آن کسان را از وجود
پس بر ایشان می رسد هول و هلاک
بعد عیش از ما عذابی دردناک
این بیان ای احمد (ص) پاکیزه جیب
مر تو را می باشد از اخبار غیب
وحی ما کردیم سویت حال نوح
تو نبودی آگه از وی در فتوح
نه تو بودی آگه از وی پیش از این
هم نه قومت ز اهل کفر و ز اهل دین
پس شکیبا باشد بر ایذاء ناس
در رسالت همچو نوح حق شناس
زآنکه می باشد سرانجام نکو
بهر پرهیزندگان بی گفتگو