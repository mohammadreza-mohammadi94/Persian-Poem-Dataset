برخلاف اشقیاء و اهل جحیم
متقین در جنّتند و در نعیم
جمله اندر لذتند و حال خوش
زآنچه حقشان داده از اقبال خوش
وز نگهداری ربّشان از عذاب
وز جحیم پر ز قهر و پر ز تاب
اکل و شرب اندر گوارایی کنید
زآنچه کردید از عملها بر مزید
متکی بر تخت های زرنگار
که به هم پیوسته اند از هر کنار
جفت گردانیمشان با حور عین
وآن کسان که مؤمنند و پاک دین
پیرو ایشان راست فرزندانشان
در بهشت و روضۀ رضوانشان
از ره ایمان کنیم الحاق ما
جمله فرزندانشان اشفاق ما
از عملهاشان نسازیم ایچ کم
یعنی از پاداش اعمال اُمم
هست بر مرد مکلّف او رهین
بر هر آنچه کرده کسب اندر یقین
بر فواکه می کنیم امدادشان
هم به لحم از آنچه آید یادشان
یعنی از لحم آنچه دارند آرزو
در زمان حاضر شود در پیش رو
کاسه های خمر گیرند و دهند
یکدگر را در بهشت دل پسند
آن چنان خمری که نبود اندر آن
حرف لغوی یا گناهی بهرشان
دور ایشان خادمان اندر طواف
از پسرهای نکو رو، بی خلاف
در صفاء و در صباحت هر طرف
همچو مروارید پنهان در صدف
بعضی از ایشان به بعض آرند رو
می بپرسند از عملهای نکو
که شده است او این سعادت را سبب
وجه آن را می کنند از هم طلب
در میان اهل خود گویند ما
مشفقین بودیم و ترسان از خدا
حق به ما منّت نهاد از این رسوم
خود نگهمان داشت از نار سموم
پیش از این بودیم کز وجه خلوص
می پرستیدیم او را با نصوص
بس نکوکار است او بر بندگان
در دو عالم فیض بخش و مهربان