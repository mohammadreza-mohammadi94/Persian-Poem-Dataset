آمد این آیت که آن کو کرده فرض
بر تو قرآن تا کنی بر خلق عرض
کرد یعنی مر تو را پیغمبر او
بر وطن گرداندت باز او نکو
بخشدت بر کافران دین ظفر
بدهدت بر مکه عود او بی خطر
یا که قصد از بازگشت اندر معاد
بعث بُد در وعده ربّ العباد
می برانگیزانمت یعنی چنان
که نباشد جز تو کس را آن نشان
ای محمّد(ص) گو خدا داناتر است
بر کسی کو را هدایت درخور است
وآنکه هست او در ضلالی آشکار
مشرکان کت باز راندند از دیار
خود تو را هرگز نمی بود این امید
کت شود القاء کتاب اینسان پدید
لیک بود آن بخششی اندر رقم
بر تو از پروردگار ذوالکرم
پس مشو با کافران هم پشت و یار
تا کنی بر میل ایشان خود تو کار
مر تو را باید ندارند ایچ باز
جمله ز آیتهای حق از احتراز
بعد از آنکه گشت نازل بر تو آن
سوی ربّت مردمان را می بخوان
هم مباش از مشرکین یعنی به قوم
بی مدارا شو مترس از طعن و لوم
هم مخوان با آن خدا دیگر خدای
نیست غیر از او خدایی رهنمای
کُلَّ شَیءٍ هَالِک إلَّا وَجهَهُ
هم بود فرمانروایی بهر او
سوی او هم بازگردیده شوید
بر حساب خویش سنجیده شوید