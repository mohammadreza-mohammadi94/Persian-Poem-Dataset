ای پیمبرها خورید از طیّبات
هم کنید اعمال نیکو در حیات
آگهم من بر هر آنچه می کنید
این شما را ملّتی باشد پدید
ملّتی واحد منم پروردگار
هم شما را پس بترسید از عثار
پس نمودند امر دین را مردمان
پاره پاره بینِ خود در هر زمان
شاد هر قومی بدا نچه نزد اوست
بر گمانش آنچه هست او را نکوست
شرح این معنی نویسم گر تمام
در خروش آیند بر من خاص و عام
دلق و دستارم بدرّند از غضب
که به شرع و فقرشان باشد نسب
پس بِه ار باشد نهان در پرده راز
سوی تفسیر کلام آییم باز
حق تعالی گفته در قرآن همه
آنچه حق است آنچه باطل زین رمه
پس به گرداب ضلالت واگذار
این کسان را تا بمیرند از قرار
می کنند آیا گمان کز ما مدد
هستشان این قوم از مال و ولد
می شتابیم از پی خیراتشان
بل نفهمند اینکه نبود آن چنان
این است استدراج نی سرعت به خیر
کی بهایم را بود این فهم و سیر
وآن کسان کز خشیّت پروردگار
مشْفِقُون باشند یعنی ترس کار
وآنکه بر آیات ربّشان بگروند
شرک بر حق وآنکه می نارند چند
وآن کسان که می دهند از التفات
آنچه بدهند آن ز صدقات و زکات
قلب ایشان است ترسان از خدا
سوی حق گردند چون باز از ولا
بر نکوییها شتابند آن کسان
سابقند از آن سبب بر مردمان