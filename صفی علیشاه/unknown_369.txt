یکدگر را می بپرسند از چه چیز
از نیاکان بس بزرگ است از تمیز
باشد این کبری قیامت بی خلاف
واندر آن دارند خلقان اختلاف
از قیامت بشنوند ایشان خبر
مختلف گشتند زآن با یکدگر
هر کسی در وی کند نوعی سخن
نسبتش شاید بود بر بوالحسن
اندر او کردند مردم اختلاف
آن چنان کاندر قیامت از خلاف
نه چنان است آنکه گویند از مقال
باز باید ایستند از این سئوال
زود باشد که بدانند آن خبر
پس چنان نبود که گویند این حشر
باز باید ایستند از این بیان
زود پس باشد که دانند از عیان
ما نکردیم ارض را آیا مهاد
تا مقر باشد شما را بی فساد
کوهها را میخها وز هر کنار
تا زمین گردد بدان ها استوار
هم شما را آفریدیم از نهفت
بهر نسل از ماده و نر، جفت جفت
خوابتان را هم نمودیم از محل
آنچه زآن حس ها بمانند از عمل
تا قوا یابند آسایش تمام
از تعب مانند باز اندر مقام
پوششی کردیم شب را بر شما
روز را هم نوبت کسب نوا
وَبَنَینَا فَوقَکُم سَبعا شِدَاد
هفت گردون مطبّق بی عماد
هم چراغی در فلک از آفتاب
آفریدیم این چنین پر نور و تاب
هم فرستادیم بر مانند جو
ز ابرهای بس فشارنده فرو
آب ریزانی به غایت با ثبات
تا برویانیم زآن دانه و نبات
بوستانها پر ز اشجار و ثمر
که بپیچیده است آن بر یکدگر