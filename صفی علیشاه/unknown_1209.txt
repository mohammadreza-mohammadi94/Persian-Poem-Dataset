مادران باید که می بدهند شیر
تا دو سال اولاد خود را ناگزیر
کامل آمد این رضاعت در دو سال
گر همی خواهید یابد کآن کمال
هست بر «مولود له »، یعنی پدر
رزق و پوشش مادران را خوبتر
اینست حکم مادری کو را طلاق
داده باشد مرد و هست اندر وثاق
بهر آنکه شیر بدهد بر ولد
حقّ دیگر نیست او را در سند
رزق و پوشش تا دهد بر طفل شیر
شایدش، مرد ار غنی است ار فقیر
ور که مطلق نیست آن زن در سریر
بهرة خود گیرد او نی بهر شیر
نفقه هم بر قدر معروف است و بس
نی به قدر آنکه زن دارد هوس
نیست تکلیفی روا از هیچ رو
بر کسی الاّ به قدر وسع او
نی رسانید ار پناهید و پدر
مادری را بهر فرزندش ضرر
نیست هم بر مادری کز غیظ اَب
ترک فرزندی کند گیرد غضب
تا زیانی وارد آید بر رضیع
از پدر وز مادر این باشد شنیع
هست بر میراث بر مانند آن
گر بمیرد آن صبی بر ناگهان
یعنی آن مالی که بر وی راجع است
میرسد بر والدین این شایع است
همچنان کز والدینش می رسید
نفقه بهر رشد هر دم بر مزید
بعد از آن هر کس بر آن طفل اقرب است
آنکه ذی حق تر هم اولی و انسب است
یعنی ار او را نباشد والدین
وارث است آن کس که هست اقرب به عین
پس اگر خواهند گیرندش ز شیر
زودتر از حد خود یا آنکه دیر
مشورت آن هر دو بر احسان کنند
بر رضای یکدگر تا آن کنند
نیستشان گر بر فصال آن مه صلاح
نیست ایشان را به تأخیرش جناح
ور که می خواهید غیر از مادرش
شیر بدهد آن ولد را یکسرش
بر شما نبود گناهی اندر این
مانع اُم هر چه باشد بالیقین
چونکه بسپارید بر حکم وجوب
حق استرضاع را آرید خوب
می بپرهیزید و دانید اینکه حق
هست بینا بر فعال ماخَلَق
هر عمل که می کنید از ناگزیر
هست حق بر جزء و بر کلش بصیر