هست آیا نزد ایشان غیب ها
پس نویسند از هنر وز عیب ها
تا بدان گویند کز حشر و حساب
قول پیغمبر نباشد بر صواب
با تو می خواهند آیا کرد کید
بهر اخراج از بلد یا قتل و قید
آن کسان که نگرویدستند پس
مکر کرده گشته اند ایشان و بس
خود وبال مکر و کید اعنی به ساز
سوی ایشان گردد از هر گونه باز
خود مر ایشان راست آیا بر سزا
هیچ معبود و الهی جز خدا
حق منزه باشد او از کلّ شیء
زآنچه شرک آرند از چیزی به وی
قول تو گفتند گر صدق است زود
بر سر ما آسمان آور فرود
هم ببینند ار فرود آمد سما
پاره ای زآن، پس بگویند از عمی
ابر مرکوم این بود نی آسمان
نی که از انکار باز آیند ز آن
پس به خود بگذارشان در تفرقه
روز خود بینند تا در صاعقه
نیست سود آن روزشان در آزمون
کَیدُهُم شَیئاً وَلاهُم یُنْصرُون
می ندارد باز ز ایشان مکرشان
رنج و یاری نی ز عمرو و بکرشان
بهر استمکارگان هست از بتر
غیر رنج آخرت رنج دگر
وآن عذاب قبر یا قحط و بلاست
یا که قتل و اسر زآن دانا خداست
هست محنت ها فزون اندر جهان
لیک نادانند بسیاری از آن
شو شکیبا حکم رب خویش را
پس تویی اندر عنایت های ما
یاد کن حق را به پاکی هم سپاس
گو به نعمت های ربّت بی قیاس
اندر آن وقتی که برخیزی ز خواب
بعضی از شب تا کنی بر حق ایاب
پس نما تسبیح ذاتش بر رسوم
تا به هنگامی که برگردد نجوم
صبح یعنی چون شود روشن ز فجر
ذکر او کن نی که بر امید اجر