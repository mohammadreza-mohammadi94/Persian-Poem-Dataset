ننگری آیا به سوی آن کسان
که منافق پیشه اند و تیره جان
دوست گردیدند با قومی عجب
که بر ایشان کرده حق خشم و غضب
بوده اند ایشان دو رویانی که بود
بغضشان با حق، ولاشان با یهود
نه از یهودند آن جماعت نه از شما
می خورند ایشان قسم بر ناروا
بر دروغ اعنی که در اسلام و دین
وآنگهی دانند خود این کفر و کین
کرده حق آماده اندر نشأتین
مر عذابی سخت ایشان را به عین
بود کاری بد که آن می کرده اند
بر نفاق و بر بدی پرورده اند
برگرفتند آن قسم هاشان سپر
تا به آن مانند ایمن از ضرر
مردمان را از ره حق زآن نفاق
داشتندی باز و دارند این سیاق
پس مر ایشان راست رنجی بس مهین
دفع ز ایشان باز نکند روز دین
مالهای بیش و فرزندانشان
هیچ از قهر خدا از جانشان
این گروهند اهل آتش جاودان
یَومَ یَبعَثُهُمُ جَمِیعاً بی گمان
پس خورند از بهر حق سوگند هم
آن چنان که میخورند اکنون قسم
بر گمانشان که از این کذب و جحود
هستشان چیزی کز آن یابند سود
می بدانید این ز ایمان و فروغ
اینکه ایشانند بر کذب و دروغ
گشته مستولی بر ایشان دیو هم
ذکر حق از یادشان برد از ستم
لشکر دیوند و دانید اینکه هست
حزب شیطان در زیان و در شکست