حق وصیّت مینماید بر شما
اندر اولادها از پی میراث ها
بهرة یک مرد باشد چون دو زن
ور فزون باشند نسوان از دو تن
یعنی اولاد ار نباشد جز اِناث
وآن بود فوق اثنتین اعنی ثلاث
هست ایشان را دو ثلث از هر چه هست
ور یک است آید ز نصف او را به دست
شش یک از مال است بهر والدین
باشد ار فرزند میّت را به عین
ور نباشد هیچ بهر او ولد
مال یکجا والدینش را رسد
ثلث مادر میبرد باقی پدر
ور برادر باشد او را در نظر
حق مادر در وصیّت شش یک است
گر که مال افزون بود یا اندک است
وین بود بعد از وصیّت عین فرض
یا اداء دین اگر او راست فرض
نیستند آباء و ابنای شما
آگه از قرب خود اندر اقتضا
یعنی اقرب از شما از روی نفع
کیست ز ایشان در مقام جلب و دفع
تا بدانند آنچه فرض است از خدا
بر شما ز ایشان و ز ایشان بر شما
از حقوق جمله او باشد علیم
هم به میراث از ره قسمت حکیم
نصف مال زوجه بهر شوهر است
گر که بی فرزند و نخلی بی بر است
ور که فرزند است او را بی ز شک
میبرد شوهر ز مالش چار یک
این بود بعد از وصیّت فرض عین
یا که از بعد از اداء، ار هست دِین
هم ز متروکات شوهر میرسد
چار یک بر زوجه گر نبود ولد
ور ولد باشد برد ثُمن او تمام
بعد از آنکه باز بگذارند وام
ور کسی بی والدین است و ولد
بر کُلاله شش یک از مالش رسد
خواه آن کس مرد باشد خواه زن
دان اخ و اُخت آن کُلاله بی سخن
بر برادر خواهر ار شد منحصر
هر دو را شش یک رسد از حکم سر
ور که هم باشند افزون از دو تن
در سه یک انباز باشد مرد و زن
یعنی اندر ثلث میباشند نیک
بی تفاوت مرد و زن با هم شریک
بعد اِنفاذ وصیّت یا که دین
بی مضاری بهر آن وارث به عین
در وصیّت یعنی از میّت ضرر
ناید از اجحاف بر میراث بر
حق وصیت مینماید آشکار
کوست دانا بر عباد و بردبار
این حدود حق بود بر بندگان
که نماید در کتاب خود بیان
در مهمّات یتیمان و نکاح
در وصایا و مواریث از صلاح
مر تجاوز نیست زآنها حد کس
گر به حق باشند مؤمن خلق و بس
ور که دارند از خدا و از رسول
مر اطاعت در فروع و در اصول
از جهان چون بگذرند اندر جنان
داخلند از رحمت حق جاودان
وین مطیعان را بود فوزی عظیم
کاین چنین در جنّتند از حق مقیم
وآنکه عاصی بر خدا و بر رسول
گشت و کرد از حق تجاوز در قبول
حق در آتش سازدش داخل یقین
جاودان یابد عذابی بس مهین