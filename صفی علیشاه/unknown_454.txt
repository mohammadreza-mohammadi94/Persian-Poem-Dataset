ما فرستادیم بفرستادگان
با علامت های روشن بر کسان
هم فرستادیم با ایشان کتاب
بر تمیز حق و باطل بر صواب
هم ترازو تا که مردم بی فساد
ایستند از مردمی بر عدل و داد
از ترازو قصد عدل محکم است
کآن سبب بر انتظام عالم است
هم فرستادیم با ایشان حدید
کارزار سخت زآن گردد پدید
منفعت های دگر از بهر ناس
هست کآن بیش است ز اندازه و قیاس
تا بداند حق که او را در سبل
می دهد یاری شود یار رسل
نی به ظاهر کآن بود رسم نفاق
بل به غیب از روی قلب و اشتیاق
هم فرستادیم ما از اجتبا
بر خلایق نوح و ابراهیم را
هم بگردانیم در اولادشان
ما نبوّت هم کتاب از دادشان
پس از ایشانند بعضی ره پناه
و اکثری ز ایشان برون رفته ز راه
ثُم قَفَّینَا عَلَی آثَارِهِم
که ز پی رفتندشان در هر مهم
آن رسولان وز پی آوردیمشان
عیسی مریم رسول پاک جان
هم عطاء کردیم انجیل از کتب
ما به آن پیغمبر با حلم و حب
در دل اتباعش افکندیم بر
رأفت و بخشایشی بر یکدگر
راه رُهبانیت از نو بهرشان
ابتداء کردیم بر رسم و نشان
هست رُهبانیّت از بهر فریق
غایت پرهیزکاری در طریق
انزوا از خلق و دوری از بلاد
خواب و خور کم، طاعت و تقوی زیاد
فرض آن از ما بر ایشان می نبود
لازم خود کرده بودند از عهود
محض خوشنودی حق آن ابتداع
کرده بودند از خشوع و ارتفاع
یا نبود آن کَتب ز ایشان در ورق
بلکه بُدشان فرض خوشنودی حق
پس رعایت می نکردند آن تمام
آنچه بُد حق رعایت در مقام
پس بدادیم آن کسان را اجرشان
که بُدند از مؤمنان جان فشان
و اکثری ز ایشان بُدند از فاسقان
رفته بیرون از حد آن نالایقان
ای که ایمان بر رسل آورده اید
اتقوا االله بر رسولش بگروید
زآنکه موقوف است ایمان بر رسول
خود بدین پیغمبر اندر جزء و کل
یُؤْتِکُم کِفلَینِ مِن رحمَت بجاست
دو نصیب از بخشش او بر شماست
آن یکی از بهر تصدیق رسل
وآن یک از تصدیق سلطان سبل
تا بگرداند شما را روشنی
که روید از آن ره اندر ایمنی
جرمتان تا بخشد از فضل عمیم
حق تعالی چون غفور است و رحیم
تا بدانند از یقین اهل کتاب
اینکه قادر نیستند از هیچ باب
هیچ بر چیزی ز فضل ذوالجلال
کوست خاص اهل ایمان و کمال
اینکه افزونی است بر دست خدا
می دهد آن را که خواهد ز اقتضا
می دهد از رحمت و جود عمیم
مَن یَشَآءُ وَااللهُ ذُو الْفَضْلِ الْعَظِیم