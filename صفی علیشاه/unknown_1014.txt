گفت زآنشان منبعث کردیم ما
بر شهود از غیب آوردیم ما
منبعث کردیم ایشان را به حال
تا کنند از یکدگر مانا سؤال
گفت مر گوینده ای ز ایشان درنگ
چند گه کردید در این غار تنگ
می بگفتند این درنگ ما به نوم
یا که یومی بود یا بعضی ز یوم
لیک از آثار ناخنها و موی
جملگی گشتند در حیرت فروی
زآنکه افزون گشته بود از حد دراز
باعث آن را ندانستند باز
ربّتان گفتند پس داناتر است
بر درنگ از آنچه کردید ابصر است
وجه آن را چون بدانستیم باز
بر مهم خود بِه ار گیریم ساز
یک تن از خود با درم هایی که هست
سوی شهر اینک فرستید ار ره است
تا که آرد بهرتان رزق و طعام
بنگرد پس تا بود طیّب کدام
باید او نرمی کند تا بر شما
کس نگردد مطلع از شهر ما