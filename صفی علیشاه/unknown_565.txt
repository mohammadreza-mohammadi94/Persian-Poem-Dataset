می بگفتند این نباشد بالیقین
یافتیم آباء خود لیک اندر این
می پرستیدند یعنی این بتان
ما بر ایشانیم تابع بی گمان
گفت ابراهیم آیا دیده اید
می پرستید آنچه را بی عقل و دید
وآنچه بود آبائتان را اختیار
بر من اعدایند جز پروردگار
دشمنم یعنی من ایشان را زیاد
زآنکه نبود حبّ و بغضی در جماد
حبّ آن کو آفریدم بر سزاست
پس خود او بنمود بر من راه راست
وآنکه او بر من دهد رزقِ گلو
هم طعام و هم شرابم هست از او
چون شوم بیمار او بدهد شفا
چون بمیرم زنده پس سازد مرا
وآنکه زو دارم امید مغفرت
روز محشر از خطاء بی معذرت
رَبِّ هَب لِی یعنی ای پروردگار
ده مرا حکمی به دین استوار
هم نما ملحق مرا با صالحین
انبیای راستکار پاک دین
می بگردان بهر من نطقی به راست
در جهان از نام نیکو گر بجاست
کن بلند آوازه ام در روزگار
اندر آنها کز پی آیند آشکار
هم نما از وارثان جنّتم
دار یعنی بر ثواب و طاعتم
هم بیامرزم پدر را در امان
عمّ من یعنی که بود از گمرهان
یعنی او را رهنمایی کن به دین
تا نباشد از گروه مشرکین
بعد فوت عمّش ار کرد این دعاء
بود او مؤمن همانا در خفاء
زآنکه غفران بهر مشرک خواستن
انبیاء را نیست درخور بی سخن