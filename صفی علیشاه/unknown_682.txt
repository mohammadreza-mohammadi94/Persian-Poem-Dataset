جاء من اقصی المدینة بالعیان
نیک مردی که شتابنده بُد آن
زآن طرف که بود یعنی دورتر
گشت مردی سوی ایشان ره سپر
پیروی گفت ای گروه از مرسلین
خود کنید از روی اخلاص و یقین
آن کسانی که نخواهند از شما
مزد تبلیغ رسالات خدا
بر حق ایشانند خود ره یافته
خیری از حق سویتان بشتافته
مر مرا چبود که نپرستم پدید
آنکه را کز آب و خاکم آفرید
هم به او خواهید گشتن جمله باز
باشد از طاعات خلقان بی نیاز
یا فرا گیرم به غیر از آن خدای
من خدایان دگر بر ناروای
گر که خواهد حق رسد بر من ضرر
دفع ننماید کس از من آن خطر
گر کنند اعنی شفاعت آن بتان
حاصلی نبود به دفع آن زیان
نی رهانندم ز محنت در بسیج
پس من ایشان را پرستم گر که هیچ
باشم آنگه در ضلالی آشکار
قصد او کردند قوم از هر کنار
با رسولان گفت پس با آزمون
إنِّی آمَنْتُ بِرَبِّکُم فَاسمَعُون
پس ورا کُشتند اهل آن بلد
زیر سنگ و چوب، وز مشت و لگد
گفته شد او را درآی اندر بهشت
گفت یعنی نطق حالش در سرشت
گفت او یَالَیتَ قَومِی یَعلَمُون
کاش می بودند دانا زین شئون
زآنچه آمرزیدم آن پروردگار
هم بگرداند از بزرگان در شمار
نی فرستادیم بر قومش فرو
ز آسمان جُندی ز بعد از قتل او
هم نه ایم از مُنزِلین از آسمان
لشکری بهر هلاک کافران
بل عقوبتشان نبُد در عائده
ناگهان الاّ که صیحۀ واحده
جملگی مردند در یک لحظه چون
صیحه آمد فَإذَا هُم خَامِدُون
همچو آتش که بمیرد در سبیل
جمله مردند از خروش جبرئیل
ای تأسف بر عبادی کاین چنین
عمرشان شد صرف کفر و فسق و کین
هم رسولی نامد ایشان را جز آن
که بر اوشان بود استهزاء عیان