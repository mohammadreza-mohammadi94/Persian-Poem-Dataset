ای محمّد (ص) گو که آیا این جهان
هست بهتر یا بهشت جاودان
آنچه می خواهند از پروردگار
وعد مسئول است در دارالقرار
یاد روزی کن که حشر، این مشرکان
می شوند ایشان و معبودانشان
می پرستند آنچه را غیر از خدا
پس خدا گوید که هیچ آیا شما
گمره ایشان را نمودید از وجوه
بندگان من که باشند این گروه
یا خود ایشان گم شدند از ره چنین
از غرض و اخلال عقل مستبین
پاک و بی مثلی تو، گویند ای خدا
نیست هیچ از ما سزاوار و روا
تا که از غیر تو ما گیریم دوست
جز تو هر گیرد ولیّ گمراه اوست
لیک برخورداری ایشان را چنان
با پدرهاشان تو دادی از جهان
تا ببُردند از نظر یاد تو را
صرف کردند از غلط داد تو را
زآنکه بودند این گروه از هالکین
پس بتان تکذیبشان کردند هین
زآنچه میگویید و نبود هیچ نیک
که شما گیرید کس با حق شریک
پس نبتوانند معبودان هلا
دفع مکروهی به یاری از شما
هر کند ظلم آرد او شرک از ضمیر
می چشانیمش عذابی بس کبیر