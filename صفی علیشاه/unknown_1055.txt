اندر آن حالی که پیچیده بود
گردن از کبرش نه بر وجه خِرد
تا نماید گمره از راه خدای
مردمان را هم ز عقل و دین جدای
خواری دنیاست او را بی حساب
هم چشانیمش به محشر از عذاب
می بگوییم این عذاب پر ز دود
دستهایت پیش بفرستاده بود
گشته بر وی یعنی افعالت سبب
از تو باشد گر رسد پیشت تعب
نیست استمکاره حق بر بندگان
بدرود هر کِشتۀ خود را عیان
باشد از مردم کسی کز ضیق ظرف
می پرستد او خدا را محض حرف
خواند او را با زبان نز قلب و جان
تا چه باشد خواندن از محض لسان
پس نباشد تا که بر وی مشتبه
أنْ أصَابَهُ خَیرٌ اطْمَأنَّ بِه
یعنی ار خیری رسد بر وی پدید
پس به او آرام گیرد بی ز دید
فتنه ای ور یابد از فقر و مرض
رو بگرداند ز کل مافَرَض
در دو دنیا شد زیانکار او یقین
این مر او را هست خسرانی مبین
می پرستد جز حق او چیزی که هیچ
ضرّ و نفعی نیستش زو در بسیج
این پرستیدن ضلالی بس بعید
باشد او را تا بدانند این عبید
خواند آن را که زیانش بهر وی
باشد اقرب ز انتفاعش پی به پی
هست بَد یاری مر او را در جهان
هم معاشر یا قرینی بد نشان