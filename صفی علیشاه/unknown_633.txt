گو به ایشان کیست تا دارد نگاه
مر شما را ز امر حق اندر پناه
خواهد ار بد بر شما او یا که نیک
سوء یا رحمت رسد ناچار لیک
می نیابند این خلایق بهر خویش
دوست یا یاری سوای حق به کیش
میبداند مر معوّق را خدای
از اعانت بر رسول مقتدای
وآنکه می گویند بر اخوانشان
که به سوی ما بیایید از نشان
بر خوشی و عیش یابید اشتغال
وارهید از محنت جنگ و قتال
می نیابند آن دورویان در نبرد
جز قلیلی با نبردی سهل و سرد
کم به جنگ آیند یعنی یا کنند
جنگ اندک از نفاق پُر گزند
مر بخیلانند ایشان بر شما
در ظفر یا در غنیمت یا نوا
پس چو آید خوف دشمن یا قتال
بینی ایشان را ز جُبن و اختلال
سوی تو می بنگرند از بد سیر
چشمهاشان گردد اندر دور سر
چون کسی کآید بر او از مرگ غش
پس چو رفت آن خوف و اندوه و طپش
می برنجانندتان از بی تمیز
با زبانهای حداد اعنی که تیز
اندر آن حالی که در نیکی بخیل
بر شما باشند و اندر قال و قیل
که شما از فرّ ما غالب شدید
ور نه بس مغلوب و مستأصل بُدید
این جماعت نیستند ایمان مقام
کرده حق اعمالشا ن باطل تمام
سهل و آسان است وین بس بهر حق
که بشوید نقش اعمال از ورق