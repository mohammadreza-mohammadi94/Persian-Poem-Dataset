نُه نفر گفتند با هم بس شدید
که به حق سوگند می باید خورید
یا بگفتید این به حالی که قسم
خورده بودند از تبه کاری به هم
که شبیخون آوریم اندر طلب
بر وی و بر اهل او در نیم شب
جمله را بکشیم و بر صاحب دمش
این چنین گوییم اندر ماتمش
ما نبودیم ایچ حاضر که قتیل
گشت صالح هم نه بر خونش دخیل
راست گویانیم ما در گفتگو
بی خبر بودیم و دور از قتل او
مکرشان این بود و هم کردیم مکر
ما و جای مکر آوردیم مکر
مکر ایشان فتنه را کنکاش بود
مکر ما آن مکر را پاداش بود
می نبود آن بی شعوران را خبر
تا چه آرد مکرشان آخر به سر
پس ببین چون بُد مآل مکرشان
جمله را کردیم نابود از نشان
آن است پس افتاده خالی و خراب
خانه هاشان ناید از بیتی جواب
زآنچه کردند از ستم باشد در این
آیتی بر اهل دانش بالیقین
هم رهاندیم آن کسان را که به او
بودشان ایمان ز پرهیزی نکو
جمله با صالح بُدند آن جمع یار
مؤمنان بودند و هم پرهیزکار