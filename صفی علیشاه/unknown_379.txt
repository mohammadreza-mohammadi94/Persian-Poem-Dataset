فیء باشد آن کسان را که ز جای
باز بگرفتندشان اندر سرای
هم در ایمان بر خدا و بر رسول
یعنی انصار معظم در قبول
شد مدینه دار ایمان نام او
یا در آن خالص شد ایمانها نکو
دوست می دارند هجرت هر نمود
سوی ایشان جای بدهند از عهود
می نیابند ایچ ایشان در صدور
حاجتی را کوست داعی بر قصور
یعنی از رشک و حسد در احتمال
آنچه داده بر مهاجر شد ز مال
خواست پیغمبر مر آن انصار را
ذکر احسانهایشان کرد ابتدا
آنچه نیکی کرده بودند آن گروه
یا که امداد مهاجر از وجوه
گفت خواهید ار که اموال نضیر
بر شما قسمت کنم خرد و کبیر
وآن مهاجر در سراهای شما
همچنان باشند چون سابق به جا
بر مهاجر یا دهیم آن مال چند
وز سراهای شما بیرون روند
بر امور خود کنند ایشان قیام
میل انصار است زین دو با کدام
میل ما این است گفتند از ولا
بر مهاجر تا دهی این مالها
همچنین باشند چون روشن چراغ
در سرا و مسکن ما با فراغ
زآنکه خیر است آن قدمهاشان به ما
کرد پیغمبر بر ایشان پس دعا
آمد اندر شأنشان از کردگار
که کنند ایثار یعنی اختیار
بر نفوس خویش در مال و مکان
دیگران را این گروه از مؤمنان
یعنی انصار آن مهاجر را دهند
بر نفوس خویش تقدیم از پسند
گرچه می باشد مر ایشان را بدان
احتیاج و افتقاری بی کران
هست ایثار آنکه شخصی لاعلاج
باشد از چیزی ز روی احتیاج
پس به غیری واگذارد بی سبب
از خصال آدم این نبود عجب
شرح ایثار ار خدا خواهد به کام
در بیان هَل اَتی گویم تمام
وآنکه نفس خویش را از بخل او
باز دارد و آورد بر جود رو
گردد از بخل طبیعت برکنار
پس بوند آن قوم بی شک رستگار
وآنکه می آیند از پی در جهان
بعد از انصار و مهاجر بر نشان
می بگویند ای خدا اغْفِرْ لَنَا
وآن برادرها که بودند ابتدا
آن کسان کایشان به ایمان سابقند
هم به دین، پیشی گرفتن لایقند
می مگردان در دل ما از نهان
کینه و حقد و حسد بر مؤمنان
زین تو فرما حفظ از لطف عمیم
ای خدا چون تو رئوفی و رحیم
تو نگاه آیا نکردی در سیاق
سوی آنانکه کنند ایشان نفاق
با برادرهای خود گویند زود
زآن کسان که نگرویدند از یهود
گر برون کرده شوید از خانمان
با شما آییم ما فاش و عیان
هیچ وقت از کس نه ما فرمان بریم
در جدال با شما نی یاوریم
با شما ایشان نمایند ار قتال
بر شما بدهیم یاری لامحال
حق بود شاهد که ایشان کاذبند
گر جهودان خود برون کرده شوند
نی روند ایشان برون همراهشان
ور قتال آید ز پی ناگاهشان
نصرت ایشان را نبدهد از قرار
ور دهند از فرض نصرت نیست کار
زآنکه برگردند زود از پشت ها
گرزها بینند چون در مشت ها
بر هزیمت می روند اعنی که زود
پس نه یاری کرده گردند این یهود
زآنکه باشد در دل ایشان را فزون
از شما رَهبت که از حق در درون
این از آن باشد که ایشان بی خبر
جمله باشند از جلال دادگر
ور نه بایستی که ترسند از خدا
این دورویان منافق نه از شما
جنگ نکنند این یهودان با شما
جز ز پشت قلعه و دیوارها
نیستشان قوّت که آیند از حصون
سوی صحراء بهر جنگ ایشان برون
نی که جُبنی هستشان زین رهگذر
سخت باشد جنگشان با یکدگر
لیک باشند از شما بس ترسناک
افکند حقشان به دل این بیم و باک
خود تو پنداری که دارند اجتماع
این یهودان از تعقل و انتفاع
قلبهاشان لیک از حقد و حسد
بس پراکنده است و عاری از رشد
این از آن باشد که بس لایعقلند
از صلاح خود به کلی غافلند
همچو ز آنان است ایشان را مثل
که از ایشان پیشتر نزدیک بل
خود چشیدند آن وبال امر خویش
وآن نبود الاّ که از شش ماه بیش
کشتگان بدر از آن باشد مراد
یا گروه دیگر از اهل فساد
در جهان گشتند رسوا و هلاک
هم به عقباشان عذابی دردناک