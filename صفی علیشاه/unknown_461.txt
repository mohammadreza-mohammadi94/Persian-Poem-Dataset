اندر آن روزی که بینی بر صراط
مؤمنات و مؤمنین را ز انبساط
نور ایشان پیش روی و دست راست
میرودشان با شتاب از هر کجاست
گوید ایشان را فرشته از خدا
مژده امروز است جنّت بر شما
که رود مر جوی ها از زیر آن
وین بود فوزی بزرگ و جاودان
وآن منافق پیشگان از مرد و زن
مؤمنان را می بگویند آن زمن
انظُرُونَا نَقتَبِس مِن نُّورِکُم
زآنکه ما بر تیرگی هِشتیم سُم
گفته ایشان را شود گردید باز
در جهان، وز روشنی گیرید ساز
پس جداری بینشان گردد زده
در بطون او را دری بر فایده
واندر او رحمت ز بهر مؤمنان
کاندر آیند اوست در جنب جنان
وز برونِ آن دورویان بی حساب
جنب دوزخ هم ز نزد آن عذاب
مؤمنان را می بخوانند از وجع
با شما آیا نه ما بودیم مع
مؤمنان گویند آری آن زمن
لیک افکندید خود را در فتن
نفس های خویشتن را از نفاق
اندر افکندید در رنج و شقاق
می کشیدید انتظار از هر زمان
بر مصائب بر رسول و مؤمنان
در نبوّت شک نمودید از رسول
آرزوتان کرد مغرور از فضول
تا که آمد امر حق بر قبض روح
یا که بر تعذیبتان با این شروح
دادتان دیو فریبنده فریب
بر خدا کو بخشد از رحمت نصیب
پس گرفته فدیه امروز از شما
می نگردد هم ز کفار دغا
جای ایشان و شما در آتش است
وین شما را بس سزاوار و خوش است
درخور آمد بر شما بِئْسَ الْمَصِیر
بد بود در باز گشت بُد اسیر
نامد آیا وقت آنکه مؤمنان
قلبشان خاشع شود بر ذکر هان
نرم گردد ترسد از ذکر خدا
قلبهای رفته از غفلت ز جا
کرده نازل آنچه را از قول حق
یعنی این قرآن با نظم و نسق
لَا یَکُونُواْ کَالَّذِینَ أوتُواْ الْکِتَاب
پیش از این یعنی یهود پر عتاب
پس بر ایشان چون زمان آمد دراز
سخت شد دلهای ایشان در مجاز
اکثری گشتند ز ایشان فاسقون
ز امر حق رفتند از غفلت برون