نوح را دادیم ما پیغمبری
سوی قومی بت پرست از برتری
گفت، یا قَومِ اعبُدُواْ الله مَالَکُم
هیچ معبودی جز او بی اشتلم
بر شما ترسم گر ایمان ناورید
بر عذابی بس بزرگ و بس شدید
قوم گفتند از اکابر ز ابلهی
ما تو را بینی م اندر گمرهی
که کنی ما را دلالت ز اشتباه
بر اِله واحد از چندین اِله
گفت گمره نیستم من در یقین
بل رسول استم ز ربّ العالمین
میرسانم بر شما پیغام حق
رب من پروردگار ماخَلَق
ناصحم، میدانم از وحی خدا
آنچه آن را نیستید آگه شما
قوم را آمد شگفت از وحی رب
نوح گفت آیا کنید از این عجب
کآید از بهر تنبه در قرار
بر شما پیغامی از پروردگار
بر زبان مردی از جنس شما
تا بترساند شما را ز ابتلا
تا بپرهیزید و بخشیده شوید
شاید آخر خوب و بگزیده شوید
پس ورا تکذیب کردند آن گروه
نوح شد ز آزار ایشان بر ستوه
کرد نفرین، شد دعایش مستجاب
امر از حق شد به اهلاک و عذاب
وحی کرد او را که سازد کشتی ای
کش بود هنگام طوفان پشتی ای
رفت در کشتی خود او با چند تن
شد به طوفان غرق باقی مرد و زن
نوح را دادیم از طوفان نجات
وآنکه با او بود در فُلک از ثقات
غرق کردیم آنکه بر آیات ما
بودشان تکذیب از جهل و عمی
زآنکه بودند آن گروه قومی عمین
کور یعنی از نشانی های دین
شرح حال نوح و طوفان را تمام
گویم اندر سورة هود از کلام