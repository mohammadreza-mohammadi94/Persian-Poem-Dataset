غیر از این نبود که عیش این جهان
در مثل آبی است کآید ز آسمان
پس به آن آمیخته گشت و عجین
خود نبات الارض که رست از زمین
یا که بعضی زآن نبات از بوالعجب
مختلط گردد به بعضی زآن سبب
زآنچه مردم می خورند آن ز اختیار
از حبوب و از بقول و از ثمار
چارپایان هم خورند از آن گیاه
خشک و تر یعنی علوفه سبز و کاه
تا به وقتی که زمین پیرایه اش
باز بگرفت آنچه داد از مایه اش
از نمود و فرّهی کاندر نفوس
بُد مزیّن در نکویی چون عروس
اهل ارض آن را ز خود پنداشتند
که بر آن قدرت مگر می داشتند
ناگه آمد امر ما شب یا که روز
بهر ویرانی به ارض دل فروز
پس نمودیم آن زمین را در نظر
همچو ارض بدرویده سر به سر
باطل و برکنده و خشک و سیاه
نی در او فرّی نه آثار گ یاه
چیست لَّم تَغْن که موجود او ز طمس
گوییا هرگز نبوده است او به أمس
همچنین روشن کنیم آیات خویش
بهر قومی که کنند اندیشه بیش
چند قول است اندر این وجه شبه
گویمت تا در خرد داری نگه
اول آنکه عیش دنیا چون مطر
قطع گردد بعد یک دم در نظر
یا که آن دارد شباهت بر گیاه
بعد روییدن شود خشک و تباه
یا که این اوصاف یکجا با وی است
لذت آن را زوال اندر پی است
بندگان را خوانده خلاّق الانام
نی به دنیا بلکه بر دار الاسلام
زآنکه دنیا جای رنج و محنت است
دار سالم روضۀ بیآفت است
جانب دار السلام او رهنماست
هر که را خواهد برد بر راه راست
آن کسان را که نکویی کرده اند
هست هم پاداش نیکو و ارجمند
حق نکویی را نکو پاداش داد
بل جزاء هست از عمل صد ره زیاد
یا که حُسنَی مغفرت بی گفتگوست
وآن زیادت آنکه حق خوشنود از اوست
یا زیاده حب او باشد به دل
کآن فزون است از فضای آب و گل
اهل آن دار الاسلام از استنار
روی ایشان را نپوشاند غبار
هم نه آثاری ز ذلّت بر جبین
این گروهند اهل جنّت خالدین
گفته اند از خوف حق رویی که او
اشک چشمی ریزد اندر وی فرو
نیست او را تیرگی و ذلتی
دارد از حق روشنی و نض رتی
وآنکه کردند اکتساب سیّئات
مثل آن باشد جزا شان در ثبات
پوشد ایشان را و بنشیند به روی
گَرد ذلّ و افتضاح از چار سوی
نیست ایشان را نگهداری یقین
از عذاب حق تعالی یوم دین
گوییا پوشیده گشته ز اضطرار
رویشان در پاره های لیلِ تار
این گروهند اهل آتش جاودان
کرده کسب سیّئات اندر جهان
یاد کن روزی که محشور این رمه
می شوند از نیک و بد در وی همه
جمله یا ترسید از روزی چنین
یا بدانید اینکه میآید یقین
پس بگوییم آن زمان با مشرکان
با شریکان ایستید اندر مکان
پس جدایی افکنیم اندر نشان
بین اهل کفر و معبودانشان
بت پرستان را بگوییم از چه روی
می پرستیدید اینان را به کوی
می بگویند این بتان ما را به خویش
داعیان بودند در طاعت ز پیش
حق درآرد آن بتان را در سخن
می بگویند آن شریکان در زمن
که پرستنده ز ما هرگز شما
خود نمی بودید الاّ از هوی
بودتان داعی هوی از ماسَبَق
تا که شرک آرید در طاعت به حق
در شهادت بین ما کافی خداست
کو خبیر از اصل و فرع ماسواست
داند او که بیخبر بودیم ما
از وجود و از عبادات شما
آزماید هر کسی در آن محل
آنچه بفرستاده پیش از هر عمل
نفسها گردند رد هم سوی حق
چون به حق مولاست او بر ماخَلَق
گم شود از کافران آن بد سری
که از آن بودند بر حق مفتری
گو شما را کیست تا روزی دهد
از سماء و ارض باشد گر خرد
ز آسمان باران بباراند به گاه
وز زمین روید به هر قسمی گیاه
کیست یا ذوالقدرتی کاندر اثر
آفریند در شما سمع و بصر
هم کند ز آفات یکجا حفظ آن
زآنکه بس باشند اقرب بر زیان
کیست آن کآرد برون هر لحظه وی
حی ز میّت، میّت از حی، پی به پی
نطفه یا دانه است آن در التفات
باشد آن ظاهر ز حیوان و نبات
کیست وآن کس کو کند تدبیر کار
اهل عالم را نهان و آشکار
زود باشد پس که گویند آن خداست
کآفریننده تمام ماسواست
این بود در نزد دانا احتجاج
کز قبولش نیست آدم را علاج
پس بگو آیا نترسید از خدا
که شریک آرید با او ز افترا
پس کسی کو راست ثابت این صفات
باشد او پروردگار ممکنات
هم شما را اوست معبود به حق
پرورنده جسم و جان ماخَلَق
پس چه باشد بعد حق غیر از ضلال
پس به آن گردنده گردید از نکال
همچنان کو را ربوبیّت سزاست
نه جز او را که زوالش در قفاست
هم سزاوار است و واجب حکم او
بر هر آن کز حکم گردانیده رو
فاسقند و رفته اند از حد برون
وصف ایشان أنَّهُم لَایُؤْمِنُون
گو که آیا از شریکان شما
هست کز خلقی نماید ابتدا
آفریند خلق را یعنی ز نو
بعد موتش زنده سازد بی غلو
پس هر آن کو راست این شأن و صفات
زیبد او را گر پرستندش به ذات
هم کند آغاز خلقت بی سخن
هم نماید زنده بعد از موت تن
از کجا پس عقلتان هیچ ار بجاست
بازگردانده شوید از راه راست
از شریکان شما گو هست کس
هیچ آیا رهنما در هر نفس
تا کسی را سوی حق باشد دلیل
نصب حجت ها کند از هر قبیل
گو خدا للحق به خلقان رهنماست
در کس ار فهم دلایل بر سزاست
رهنما آیا پس آن کو بر حق است
با دلایل در اطاعت الیق است
یا کسی کو خود نداند راه و چاه
جز که غیرش رهنما گردد به راه
پس شما را چیست همچون می کنید
در سویّه حکم نزد عقل و دید
بین آن کس که به او یکسر شما
خاصه محتاجید یا او بر شما