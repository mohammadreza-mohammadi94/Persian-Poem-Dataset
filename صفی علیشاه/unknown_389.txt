ظاهر ایشان را شود در حالشان
آنچه هست از سیّئات اعمالشان
هم فرود آید به ایشان ز آزمون
امر ماکَانُواْ بِهِ یَستَهزِئون
گفته گردد ما بریم از یادتان
چون شما از یادمان بردید هان
دیدن این روز را یعنی به یاد
هیچ ناوردید از فسق و فساد
رفته از یادید پس امروز هم
باز هِشته یعنی اندر درد و غم
جایتان در آتش است و بر شما
نیست یاری یا مددکاری بجا
این بر آن باشد که بگرفتید هزو
آیت االله را ز نخوت کل و جزو
مر شما را کرده بر خود شیفته
زندگیِ این جهان و افریفته
پس در آ ن روز آن کسان ز آتش برون
می نیایند از وَلَا یُستَعتَبُون
حمد پس حق راست ربّ العالمین
آفرینندة سماوات و زمین
کرده ایجاد این زمین و آسمان
جزء و کل و وحش و طیر و انس و جان
هست او را کبریائی و جلال
در زمین و آسمانی در کل حال
غالب است او بر هر آن شیئی که هست
بس مدبّر بر هر آن عالی و پست
می کند تدبیر اشیاء بر نظام
یا به حکمت داده بر ملک انتظام
کبریائی مر ورا زیبنده است
هم به عظمت ذات او پاینده است
عظمتش پاینده و ملکش عظیم
غالب اندر امر و در خلق او حکیم