از خدا گویند ما فرمان بریم
وز رسول او که بس نیک اختریم
فرقه ای ز ایشان بگردانند رو
بعد از این اقرار پس از حکم او
می نباشند این گروه از مؤمنان
بل منافق سیرتند و تیره جان
شخصی از اسلامیان بخریده بود
آب یا ملکی ز حیدر (ع) با حدود
خواست تا او را به عیبی برملا
رد نماید بر علی مرتضی(ع)
شد تخاصم بینشان پس در قبول
شد بنا تا حکم خواهند از رسول
یک منافق گفت با آن ناخلف
که پیمبر از علی گیرد طرف
پس اِباء کرد او ز حکم مصطفی (ص)
آمد این آیت در این حال از سما
چونکه خوانده می شوند از اختیار
بر رسول و بر کتاب استوار
بین ایشان تا حَکَم گردد رسول
می کنند اعراض قومی ناقبول
ور که با ایشان بود حق پس روند
سوی او تا حکم حق را بشنوند
می برند اعنی از او فرمان گَهی
که بود حق سوی ایشان از رهی
هستشان آیا به دل هیچ از مرض
یا که در شک اوفتادند از غرض
یا از آن ترسند که حق حیف و جور
یا رسولش آرد ایشان را به طور
این گروهند از ستمکاران یقین
هستشان دل تیره و عاری ز دین
غیر از این نبود که قول مؤمنان
خوانده چون گردند ایشان هر زمان
بر خدا و بر رسولش تا کند
بین ایشان حکم از شرع و سند
شد سَمِعنَا وَأطَعنَا گفتشان
رستگارند آن گروه اندر نشان
هر که او طاعت نماید از خدا
وز رسولش ترسد از حق در جزا
هم بپرهیزد ز خشم ذوالجلال
رستگارند آن گُره در کل حال
چون رسید این آیت از حق بَددلان
بهر رفع تهمت از خود در عیان
گفت باالله گر دهد فرمان رسول
بگذریم از مال و جان اندر قبول
پس پی تکذیبشان آمد فرود
این چنین آیت ز خلاّق ودود