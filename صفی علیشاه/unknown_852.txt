هیچ دیدی آنکه نفس خویش را
پاک چون خوانند از رجس و خطا
پاک سازد بلکه ذات ذوالکرم
هر که را خواهد بدون هر ستم
بین چسان بندند بر خلق افتراء
این یهودان از تقلب وز خطاء
که ببخشد جرم روز ما به شب
جرم شب را روز بخشد باز رب
یا در اینکه ما خود ابناء اللهیم
وین بود روشن گناهی و آگهیم
هیچ ایشان را تو دیدی ای حبیب
کز کتاب آن قوم را بودی نصیب
چون شدند از بعد ایمان بت پرست
دیوشان کرد از مِی طاغوت مست
هست بس در جِبت و طاغوت اختلاف
نفس اماره است اصلش بی گزاف
جِبتِ نفس و آرزو، طاغوت دان
صورتش آن ساحران و کاهنان
آن یهود از بغض احمد (ص) و اهل دین
متفق گشتند هم با مشرکین
بت پرستیدند ایشان در عهود
با گروه مشرکین یعنی یهود
این چنین گویند ، کاین دین بهتر است
از مسلمانی که رسم دیگر است
بت پرستی هست بهتر در شیاع
از رهی کاحمد نموده اختراع
این کسانند آنکه حقشان کرده لعن
نیست یار آن را که حق فرموده طعن
آن گریزد از اعادی بر اِله
چون خدا شد خصم دیگر نیست راه
یا که ایشان راست از شاهی نصیب
یا رسد ملک این بخیلان را قریب
بد یهودان را بدین نوع اعتقاد
که نبی گردند و شاه اندر بلاد
پس شوند ار شاه هم بر زعم خویش
از فقیر است اندک اعطاشان نه بیش
یا برند ایشان حسد بر مردمان
آنچه حقشان داده از فضل عیان
کآن نبوّت یا کتاب و بعثت است
یا بر احمد (ص) عزّ ت است و نصرت است
آل ابراهیم را دادیم هم
از کتاب و حکمت و ملک و نِعم
هست ز ایشان پس کسی کآورده او
بر نبی ایمان و بر حق کرد ه رو
هم بود ز ایشان کسی کز ناقبول
کرده اعراض از خدا و از رسول
پس پسنده بر سزایش دوزخ است
کآن ز بهر کافران محکم فخ است
نار افروزنده را او درخور است
کآن سزای هر لجوج کافر است
آنکه کافر شد به آیت های ما
زود آریمش به نار پر وبا
پوستهاشان ز آتش افروخته
هر چه گردد پخته یعنی سوخته
حق کند آن جلد بر دیگر بدل
از پی پاداش عصیان و عمل
جلدها را گفته اند ارباب لُب
هست بر جسم و طبیعت ها حجب
هر یکی زآن پردهها گردد چو باز
منفعل ماند ز افعال مجاز
باز بیند پردة دیگر بجاست
وآن حجابات آرزوها و هواست
هست پنهان در تو خُلق بد، هزار
هر یکی را هم شئون بی شمار
می نماید هر زمانی زآن شئون
صورت دیگر چو آید در نمون
زآن یک از اخلاق زشتت دان حسد
هر دم او را صورتی از نو رسد
یعنی آید نوع دیگر در نمود
وآن حجابی سخت گردد در حدود
همچنین اوصاف زشت دیگرت
پرده ها باشند هر یک در برت
این است سِر کُلَّما نَضِجت جلُود
که بدل سازد خدایش در حدود
وآن برون است از شمار و از حساب
تا چشند این بددلان طعم عذاب
حق بود غالب به هر کار و حکیم
هر که را بر جا دهد امید و بیم
وآن کسان که بگرویدند از ثقات
کرده اند اعمال نیک اندر حیات
زودشان سازیم داخل در جنان
که رود ب س نهرها از زیر آن
وآن بود جنّات اسماء و صفات
جاری از هر یک وجود ممکنات
هر یک اندر ظل اسمی مستقر
از حیات و هستی خود ذی اثر
هر که گیرد اندر آن جنّت مقام
یافت سِر علَّم الاَسماء تمام
علت هر شیء و وجه نسبتش
داند و هم حکمت و خاصیّتش
نیست در وی فصل و فقدان را مجال
هم نه تغییر و تشتّت یا زوال
اندر آن باشند باقی تا ابد
در وی ازواج مطهر بیعدد
آن زنان باشند طاعات جمیل
داخلند ایشان در آن ظل ظلیل
ظل اشارت از عنایات خداست
سایه و خور ور نه در جنّت کجاست
می نماید امرتان حق تا به سهل
رد نمایید آن امانت ها به اهل
آنکه در رد امانت کاهل است
از رسوم آدمیّت غافل است
می کنید ار حکم بین مردمان
عدل و انصاف اندر آن باید عیان
حق دهد نیکو شما را وعظ و پند
تا کنید افعال نیکو را پسند
بشنود حق آنچه می گویید بس
در قبول آن امانتها ز کس
هم بود بینا کنید ار رد آن
یا طمع دارید چیزی در نهان
بعد فتح مکه ختم المرسلین
خواست مفتاح حرم وز آن و این
نزد عثمان ابن طلحه بد کلید
زآنکه حجّابی به ارث او را رسید
بد کلید آن روز نزد مادرش
رفت کآرد جانب پیغمبرش
مادرش میکرد از دادن اِبا
تا که برد آخر به نزد مصطفی(ص)
گفت این باشد امانت از منت
چونکه میدانم امین ذوالمنت
رد کن آن را باز بر من کز پدر
این به میراثم رسیده در ثمر
خواست تا عباس گیرد از رسول
شغل حجّابی نکرد از وی قبول
آمد این آیت که هم بر صاحبش
ده امانت را به حفظ منصبش
داد بر وی همچنین هم تاکنون
هست در آن قوم این شغل و شئون