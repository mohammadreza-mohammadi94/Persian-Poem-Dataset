بود یونس از رسل هم تا چه گشت
شرحش اندر سورة یونس گذشت
یاد کن بگریخت چو از قومش به گاه
برد سوی فُلکِ مشحون او پناه
قرعه زد با اهل کشتی پی به پی
پس فتاد آن قرعه ها بر نام وی
خویش را افکند از کشتی به زیر
ماهی ای بردش به کام از ناگزیر
نفس خود را بوده در تقبیح و لوم
که بدون اذن حق رفت او ز قوم
پس نبود ار او به ذکر لایموت
تا به روز بعث بُد در بطن حوت
پس فکندیمش به ارضی بی گیاه
بُد سقیم و بی غذا و بی پناه
پس برویاندیم در ساعت بر او
بهر آسایش درختی از کدو
تا که قوّت یافت و آسودش بدن
آن کدو شد خشک یا خود ریشه کن
پس تأسف خورد از خشکیدنش
که بُد از وی عیش و آرامیدنش
آمد از حق بر ضمیر او خطاب
کز کدویی کردی اینسان اضطراب
گر ببخشم صد هزار از خلق من
خوشتر آید بر من از رنج دو تن
رو به سوی آن گروه بیشمار
که تو را جویند از پروردگار
پس فرستادیم او را در اثر
سوی صد ألف از گُره یا بیشتر
پس به او می بگرویدند از یقین
بهره ور گشتند از دنیا و دین
ای محمّد (ص) ای رسول منتجب
حکم از ایشان اندر ا ین قسمت طلب
که بود پروردگارت را بنات
وآن جماعت را پسرها در ثبات
چیست علت که بنات او را سزاست
هم پسرها درخور از بهر شماست
یا در ایجاد ملایک بوده اند
حاضر ایشان که اِناث آن دوده اند
بُد مَلک حاضر در ایجاد بشر
و آدم از ایجاد آنها بی خبر
باش آگه کاین گروه از إفک خود
افتراء بندند بر حق در ولد
کاذبند ایشان به قول خود یقین
برگزید آیا بنات او بر بنین
مر شما را چیست که اینسان کنید
حکم در این امر بی تحقیق و دید