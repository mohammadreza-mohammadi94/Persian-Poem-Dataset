آن صفا و مروه آثار خداست
وز علامت های دین بهر شماست
چون شدید از عمره فارغ هم ز حج
طوف آن دو بر شما نبود حرج
یک شکال آید در اینجا و اشتباه
فعل واجب گفت، چون نبود گناه
چونکه اندر جاهلیّت مشرکان
سجده می کردند بتها را در آن
فرض شد چون حج آن بر مسلمین
زآن سبب بد سخت بهر اهل دین
کاین مکان مر مشرکان را معبد است
کی موحّد را محل و مقصد است
می پرستند اندر این موقع صنم
هم صنم دارد کنون جا در حرم
لاجرم گفت ار کنند اهل صلاح
بعد حج سعی اندر آن نبود جناح
تو کنی طاعت به معبود اجل
نیست چشمت بر مکان و بر محل
دِیر یا بتخانه هر جایی که هست
معبد است آن را که باشد حق پرست
بر وجود قلب اشارت آن صفاست "۱"
نفس را هم مروه گر دانی بجاست
از شعائر یعنی از اعلام دین
وز مناسکهای قلبی کالیقین
یا توکل یا که اخلاص و رضاء
رفته رفته تا شود حاصل فناء
وآن شعار الله بود بهر بدن
چون صلات و صوم از طاعات تن
حج بیت آمد وصول مستدام
بر مقام وحدت ذاتی تمام
یعنی اندر ذات حق فانی شدن
رستن از امکان و ربّانی شدن
عمره یعنی در زیارت گشت مات
حضرتِ او را به توحید صفات
واندر انوار جمال و هم جلال
فانی آمد سالک اندر اشتغال
پس حرج نبود مر او را کز خضوع
سوی قلب و نفس فرماید رجوع
در تردد بِین آن دو آید او
نز ره تلوین که آن نبود نکو
گر به تلوینند آن باشد جناح
نیست نزد اهل ره فوز و فلاح
ور ز تمکین است کآن بعد از فناست
از جناح و ذنب بالکلی جداست
این دگر نه قلب و نفس انزل است
ذوالسعه بل بر خلاف اول است
ریخت از وی زآن تردد هر چه بود
از جناح و جرم و نقصان وجود
منْ تَطَوع خیر محض شفقت است
بر خلایق رغبتش بر رأفت است
پس خدا شاکر شود زو از کرم
یعنی از شکرش فزاید بر نعم
باشد او دانا به افعال عباد
اجر عامل را کند هر دم زیاد
شکر حق چون کرد سالک در فنا ء
حق تصرف داد او را در بقاء