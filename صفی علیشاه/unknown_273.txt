می نبودند آنکه شد کافر به دین
جمله از اهل کتاب و مشرکین
باز اِستاده ز کفر ماسبق
تا بر ایشان بیّنه آمد ز حق
یعنی احمد(ص)، با نشان و دعوتش
هم کتاب و معجزات و حجتش
که رسول است از خدا با بیّنات
می نماید بر شما راه نجات
آن صُحف که پاک از شوب خطاست
بر شما خواند به وجه صدق و راست
اندر آن بنوشته های بس درست
هست احکامی که حق است از نخست
یعنی اندر لوح محفوظ این کتاب
بود و جامع بر صُحف از فضل و باب
می نکردند اختلاف از هیچ باب
آنکه داده شد مر ایشان را کتاب
در حق پیغمبر ذوالسلطنه
جز ز بعد از آنکه آمد بیّنه
پیش از آن کآید پدید اعنی رسول
داشتند اهل کتاب او را قبول
منتظر بودند و خواهان از خدا
که ظهورش را کند زود از خفا
چونکه شد مبعوث کردند اختلاف
بعضی از آنها نمودند اعتراف
بعض دیگر سرکش و کافر شدند
از قبول امر او سر وازدند
هم نگردیدند مأمور از نصوص
جز که بپرستند حق را با خلوص
پاک دین خود کنند از بهر او
میلشان بر حق شود در جستجو
مر بپا دارند در وقتش صلات
هم دهند اندر محل خود زکات
آنچه را گشتند مأمور آن گروه
دین حق و راست باشد از وجوه
وآن کسان که نگرویدند از یقین
هیچ از اهل کتاب و مشرکین
آن گُره باشند در نار جحیم
بدترین خلق و در دوزخ مقیم
وآن کسان کایمان به حق آورده اند
هم عمل های ستوده کرده اند
بهترینند آن گروه از ماخَلَق
هستشان پاداش اندر نزد حق
با اقامت بوستانها که عیان
جوی ها باشد ز زیر آن روان
تا ابد پایندگانند از سرشت
اندر آن عالی مکان خرّم بهشت
حق از ایشان راضی و ایشان ز حق
این چنین پاداش یابند آن فرق
این است بهر آنکه ترسد از خدای
وز عقوبت های او در آن سرای