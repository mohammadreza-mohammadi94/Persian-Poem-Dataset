پند ده پس ای رسول محترم
باش هم در کار خود ثابت قدم
نیستی بر نعمت پروردگار
کاهن و مجنون تو ای کامل عیار
نعمت حق بر تو وحی صادق است
وآن نه بر لغو و کهانت لایق است
می بگویند اوست شاعر در فنون
منتظر باشیمش از رَیبَ الْمَنُون
بر وی اعنی حادثات روزگار
در رسد یا موت داریم انتظار
گو شما باشید مانا منتظر
نکبت و مرگ مرا در جهر و سرّ
با شما پس من بر اینم استوار
دارم اعنی بر هلاکت انتظار
بل نماید امر ایشان را چنین
عقلهای خام شوریده به این
بر تناقض باشد اعنی قولشان
نیست هیچ از عقل اندر حولشان
زآنکه از نفی خرد باشد جنون
شاعر و کاهن بود عقلش فزون
بلکه ایشانند از ره گشتگان
قومی از حد و ز خرد بگذشتگان
بلکه گویند این گروه بی خرد
بافته است این را محمّد (ص) پیش خود
بلکه ایمان می نیارند این فرق
قولشان اندر تقوّل نیست حق
گر تقوّل باشد این، پس آورند
مثل قرآن خود کلامی ارجمند
راست گر گویند و دارند این شناخت
که چو قرآن می توان اقوال ساخت
گشته اند آیا که خلق از غیر چیز
یعنی از بی باعثی اندر تمیز
خالقی یعنی ندارند این رمه
یا که بر بازیچه شد خلق این همه
یا به مانند جمادات و حجر
خلق بی مادر شدستند و پدر
یا که ایشان آفرینندة خودند
خود نگهدار خود و زنده خودند
آفریدستند آیا این چنین
یا که ایشان این سماوات و زمین
بلکه می نایند ایشان بر یقین
آفریده تا که اشیاء را چنین
نزد ایشان است آیا برقرار
گنجهای فضل آن پروردگار
تا دهند آن را که خواهند از عطا
کیست یا دانند بر رحمت سزا
غالبند آیا بر اشیاء در ظهور
تا کنند از علم، تدبیر امور
سُلَّم آیا هستشان تا برنهند
بر سماء، قول ملک تا بشنوند
مستمعشان باید آرد بی ز ریب
حجتی بر صدق سمع خود ز غیب
هست آیا مر خدا را دختران
هم پسرها مر شما را چو اختران
خواهی آیا اجر و مزدی زین گروه
تو به تبلیغ رسالت از وجوه
ز التزام آن، چنان تاوان شوند
پس گرانبار این کج اندیشان شوند