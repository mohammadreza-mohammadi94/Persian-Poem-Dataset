وآنکه بکشد کینه ز استمکار خود
بعد از آن کش ظلمی از ظالم رسد
نیست راه آن قوم را پس بر عتاب
نیست جز اینکه بود راه عِقاب
بر کسان که ظلم بر مردم کنند
در زمین از حد خود بیرون روند
بی ز حق و حجتی پس آن گروه
در عذاب دردناکند از وجوه
وآنکه بخشید و به ظلمی شد صبور
إنَّ ذَلِک وَ لَمِنْ عَزْمِ الْأمُور
یعنی این غفران بود زآن کارها
که زند بر قوّت ایمان صلا
وآن کسی را که گذارد حق فرو
نیست زآن پس کارسازی بهر او
بینی ای بیننده، کاستمکارگان
چون ببینند آن عذاب بس گران
هست می گویند آیا خود رهی
بازگشتن را به دنیا ناگهی
تا کنیم از آنچه رفت از ما قصور
خود تدارک اندر آن دار الغرور
عرض کرده بینی ایشان را شوند
بر جهنم بس فروتن، بس نژند
بنگرند ایشان به آتش در نهان
زیر چشم اعنی ز هول و خوف آن
مؤمنان گویند إنَّ الْخَاسِرِین
که زیان کردند ایشان این چنین
بر خود و بر اهل خود در رستخیز
لایق آتش شدند از بی تمیز
می بدانید اینکه استمکارگان
هستشان جا در عذابی جاودان
نیستشان از دوستان در آن گزند
غیر حق تا یار ی از ایشان کنند
آنکه را که وانهد بر خود اِله
پس نباشد بر فلاحش هیچ راه
مر اجابت از خدای خود کنید
پیش از آن کآید شما را از وعید
آن چنان روزی که می نبود از او
بازگردیدن در آن از هیچ سو
ملجأیی نبود شما را تا شوید
ملتجی بر وی در آن روز شدید
هم نباشد راه انکاری به پیش
تا کنید انکار از اعمال خویش