وآن کسانی که بمیرند از شما
جفتها مانند از ایشان بجا
چار مه دارند و ده روز از قرار
بر نفوس خود به نیکی انتظار
شد چو مدت نیست جرمی بی ز طول
شوهر دیگر نمایید ار قبول
این علامتهای حق در ره بود
حق بر آنچه می کنید آگه بود
نیست جرمی با کنایت گر شما
گفتگو با هم کنید از خَطب ها
یا که اندر نفس خود پنهان کنید
تا به پنهان خطبۀ نسوان کنید
حق تعالی آگه است از رازها
زود یاد آرید زآن دمسازها
وعده در سرّ لیک با ایشان خطاست
کآن بسی اقرب به فحشاء و افتراست
جز که گویید آنچه معروف است و خوش
ز استماعش روی کس نبود ترش
آنچه یعنی قابل تشکیک نیست
بر غلط یا تُهمتی نزدیک نیست
عزم جایز نیست بر عقد نکاح
در زمان عدّه کآن نبود مباح
تا رسد از بهر آن زن نامه اش
پاک گردد از مکاره جامه اش
می بدانید اینکه می داند خدا
مر شما را چیست تا در نفس ها
پس بترسید و بدانید آشکار
کوست آمرزنده و هم بردبار
آنکه باشد مستحق صد عِقاب
بخشد از حِلمش نگیرد بر شتاب
تا به حق برگردد و نیکو شود
ترک غیر او کند با او شود