می مپرس از مشرکین کایشان کدام
ضامنند این حکم را با اهتمام
یا شریکان باشد ایشان را به کیش
باید آرند آن شریکان را به پیش
راستگویان گر بوند ایشان در آن
که رسند ایشان به نعمات جنان
اندر آن روزی که برچیده شود
جامه ها از ساق تا دیده شود
مردمان گردند خوانده بر سجود
سجده نتوانند پس کرد از نمود
چشمها افتاده باشد چون فرو
خواری ایشان را رسد از پشت و رو
خوانده می گشتند زیرا بر سجود
وآنگهی بودند سالم در نمود
ای محمّد (ص) پس مرا بگذار هین
تو مباش اندوهناک و دل غمین
وآنکه تکذیب او کند بر این سخن
زودشان گیریم بر رنج و محن
از مقامی که ندانند آن کسان
کاین است استدراج یا فضلی عیان
نعمت ایشان را دهیم اندر جهان
با نوا و نعمت و عیش و امان
زآنکه کید اعنی عقوبت های من
هست سخت و محکم اندر هر زمن
اجری آیا جویی ایشان را به کار
تا که باشند از غرامت سخت بار
لوح محفوظ است یا نزدیکشان
پس نویسند آنچه می گویند از آن
پس شکیبا شو به حکم رب خویش
هر چه از قومت رسد آزار بیش
همچو یونس صاحب ماهی مباش
کو ز قومش ناصبوری کرد فاش
یاد کن چون رب خود را خواند او
وآنگهی پر بود از خشم دو تو
گر نه آن بودی که او را یافت باز
رحمتی از نزد ربَش ز امتیاز
پس به صحرائی شدی افکنده او
خالی از آب و گیاه از جستجو
واندر آن وادی پر اندوه و باک
او ملامت برده می گشتی هلاک
برگزیدش پس ز رحمت کردگار
پس نمود از صالحینش در شعار