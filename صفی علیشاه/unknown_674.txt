عهد آیا من نکردم با شما
ای بنی آدم به وقت عهدها
اینکه بر شیطان سرکش نگروید
قول او در شرک و عصیان نشنوید
کو شما را هست خصمی آشکار
راند آدم را ز جنّت خوار و زار
عهد حق باشد براهین و حجج
خلق را از عقل و نقل اندر نهج
هم بدین پیمان که بپرستید هین
مر مرا از روی ایمان و یقین
این پرستیدن بود خود راه راست
تا به مقصودی که شرط اندر هداست
دیو گمره کرد خلقی بر مزید
از شما آیا نبودید اهل دید
می نبودید ایچ آیا عقلمند
تا تعقل اندر آن آرید چند
این جهنم باشد آنکه در جهان
هم بر آن موعود بودید از نشان
اندر آن آیید امروز از خلود
زآنچه پوشیدید حق را از جحود
اندر امروز از پی قطع سخن
مُهرشان بنهیم ما خود بر دهن
پس سخن گویند با ما در خطاب
دست و پاشان زآنچه کردند اکتساب
می دهند اعنی گواهی در عمل
دست و پاها زآنچه کردند از دغل
همچنین اعضای مؤمن بر اِله
بر نکویی باشد از حالش گواه
در جهان بر چشمهاشان ما رقم
می کشیم از محو گر خواهیم هم
پس طریق حق کنند ایشان طلب
وآنگهی باشند زآن کور این عجب
یا که می گیرند پیشی در طریق
با چنین کوری که دارند این فریق
پس چنان بینا شوند ایشان به آن
بی ز الطاف خداوند از عیان
مسخ ور خواهیمشان سازیم نیز
بر مکانهاشان که کس ندهد تمیز
پس بنتوانند رفتن پیشتر
هم نه برگردند باز از آن مقر
نیستند اعنی که قادر یک نفس
تا روند از موضع خود پیش و پس
مَن نُّعَمِّرْهُ نُنَکِّس در محل
گردد او را آفرینش خود بَدل
باشد این تبدیل و تنکیس از خدا
در نمی یابید آیا پس شما