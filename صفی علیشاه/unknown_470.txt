کرد مردی زوجۀ خود را ظهار
زن شکایت کرد با فخر کبار
گفت پیغمبر شدی بر وی حرام
واندر این معنی مکرر شد کلام
زن بسی می بود زآن ره تنگدل
عرض حال خویش کردی متصل
در نبی پس شد پدید آثار وحی
جبرئیلش بود آن دم یار وحی
پس تلاوت کرد این آیات را
که شنید اقوال آن زن را خدا
که جدل می بود با تو یکسرش
اندر آنچه رفته بُد با شوهرش
شِکوه برمی داشت سوی حق مدام
حق شنود آن بازگشت اندر کلام
که سخنها در سئوال و در جواب
رد یکدیگر نمودید از خطاب
حق تعالی او سمیع است و بصیر
واقف از اسرار هر کس ناگزیر
چون نبود اقوال زن از هر قبیل
هیچ بر احکام شرعیه دلیل
خواند آن را حق تعالی زآن جدل
یعنی آن بُد خارج از رسم و عمل
آن کسانی که زنان خویش را
خود ظهار ایشان نمایند از شما
تو مرا یعنی چو پشت مادری
مر طلاق این بوده گر مستحضری
نیستند ایشان حقیقت اُمهات
کس نشد مادر ز قول بی ثبات
مادرانشان جز زنانی نیستند
که بزادستندشان بی ریشخند
می بگویند این چنین پرداخته
قول نادانسته و نشناخته
منکر است آن گفتها از قول و زور
حق تعالی او عفوّ است و غفور