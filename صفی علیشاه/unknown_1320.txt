دوست دارند اکثری ز اهل کتاب
که شما باشید گمراه از صواب
میکنند اندیشۀ اضلالتان
مر بگردد از رسول اقبالتان
لیک نفس خویش را گمره کنند
می ندانند اینکه خویش ابله کنند
از چه می باشید ای اهل کتاب
کافر آیات حق در ارتیاب
خاصه چون بر وی گواه واقفید
شاهد او از کتاب سالفید
حق به باطل از چه می پوشید و چون
تَکْتُمُونَ الْحَقَّ وَ أنتُم تَعلَمُونَ
فرقه ای گفتند از اهل کتاب
که به توراتند قائل نه از صواب
اول روز آورید ایمان بر او
شام چون شد زو بگردانید رو
مؤمنان شاید که برگردند باز
از محمّد و از رسومش زین مجاز
شبهه تا زین رو فتد در دین او
خلق برگردند از آئین او
ناورید ایمان مگر بر آنکه هست
پیرو دین شما ز اعلی و پست
اهل خیبر این نوشتند از لجاج
بر یهودان مدینه در رواج
که به دینش در نهاری بگروید
و آخر روزش به دین کافر شوید
تا که گردند اهل ایمان منقلب
که بر او باشند در دین منتسب
گو بر ایشان راست ره، راه خداست
هر که را خواهد نماید راه راست
کی تواند کرد تلبیس یهود
منقلب آن را که حقش ره نمود