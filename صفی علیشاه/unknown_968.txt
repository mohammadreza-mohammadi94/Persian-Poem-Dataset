بعد بسم االله که اصل و ابتداست
نوبت تفسیر سورة انبیاست
مکّی است آن جمله گر دانی نکو
بعد صد باشد ده و دو آیت او
گشت مر نزدیک مردم را حساب
معرضند ایشان و در غفلت به خواب
حشر صغری این بود که هر زمان
بگذرد بر خلق و در خوابند از آن
چشم تا بر هم زنی حشری گذشت
بس دریغ ار زآن یکی مفقود گشت
نامد ایشان را ز روی اعتبار
هیچ پندی تازه از پروردگار
جز که آن را از پیمبر بشنوند
وآنکه از غفلت به وی بازی کنند
بشنوند و هست بر چیز دگر
قلبشان مشغول و از خود بی خبر
داشتندی مستتر نجوای خویش
آن کسان که اِستم به خود کردند پیش
داشتند اعنی نهان این قول را
کاین بود آیا جز آدم چون شما
احمد اعنی چون شما جز آدم است
اینکه داعی بر نبوت هر دم است
می روید آیا به جادویی بر او
آدم آنکه بنگریدش رو به رو
چونکه بینید آدم است او نی ملک
می روید، افتید آیا تا به شک
زین مسارّه حق تعالی بر رسول
کرد اخبار از گروه ناقبول
گفت ایشان را بگو اندر جواب
داند آن پروردگارم بی حجاب
قول هر کس در سماوات و زمین
او بود شنوای دانا بالیقین
بلکه قرآن را بگفتند از شکست
میبود أضْغَاثُ أحلام آنچه هست
بل محمّد بافته است آن را به هم
بل بود او شاعری کامل رقم
گر چنین نبود بیارد پس به ما
معجزی کز پیش کردند انبیا
بل به آن معجز فرستاده شدند
یک تنه زآن بر دو صد لشکر زدند
هست این آیت جواب این کلام
در مقام حجت از ربّ الانام
نگرویدند از ظهور معجزات
اهل شهری پیش از ایشان از جهات
که نمودیم آن جماعت را تباه
بگروند آیا پس ایشان ز انتباه
یعنی ار آن معجزات آری تو نیز
نگروند این قوم پُر لجّ و ستیز
نی فرستادیم پیش از تو عیان
جز رجالی وحی می شد سویشان
یعنی افرشته نبودند آن کسا ن
چون تو بودند آدمی صاحب لسان
پس بپرسید این بیان ز اهل کتاب
خود ندانید ار که بر وجه صواب
هم ندادیم آن بدن شان در اثر
که نباشد حاجت ایشان را به خور
هم نبودند انبیاء اندر جهان
اینکه باشند این جماعت جاودان
راست گرداندیم پس آن وعده را
که به ایشان کرده بودیم از ولا
پس ز غم دادیم ایشان را نجات
خواستیم آن را که هم باز از ثقات
بود بر حکمت بقایش در اصول
مر کنند اولاد او ایمان قبول
مسرفین را هم تبه کردیم باز
که بر ایمانشان نبود اقبال و ساز