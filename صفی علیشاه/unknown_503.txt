ای محمّد (ص) گو فرستاد این یقین
آنکه داند سرّ افلاک و زمین
او بود آمرزگار و مهربان
پرده پوشد بر عیوب بندگان
چیست گفتند این پیمبر را کجا
که خورد چیز و رود در سوقها
دعویش گر بود بر صدق از نشان
حال او بُد بر خلاف دیگران
نی فرستادند چون افرشته ای
سوی او هیچ از پی سر رشته ای
تا به کس امرش نماند مشتبه
با وی او باشد به خلقان بیم ده
یا نشد افکنده گنجی سوی او
یا که باغی در معیشت بس نکو
پیروی گفتند اهل ظلم هان
نی کنید الاّ ز مسحوری عیان
بین چسان بهرت زدند امثال را
ره نپیمودند جز اضلال را
پس توانایی ندارند از بسیج
تا به الزامت رهی یابند هیچ
بس بزرگ و برتر است ار خواهد او
تا که سازد بخشد اندر جستجو
بهتر از این گنج و بستان آن جنان
بر تو کز زیرش بود جوها روان
سازدت هم قصرهای با فروغ
بل گرفتند آن قیامت را دروغ
کرد هر تکذیب حشر از کردگار
بهرش آماده است سوزاننده نار
بیند ایشان را چو نار از جای دور
بشنوند آواز آن را بی فتور
یعنی آواز و خروشی خشم آن
که بجوشد بهر بلع کافران
چون کسی که بیند از روی غضب
بر کسی کاندازدش در رنج و تب
چون شوند انداخته در جای ضیق
اندر آتش بسته بر هم آن فریق
بسته اند اعنی چو دزدان سبل
دست و گردنهایشان بر بند و غل
می بخوانند از پی تفتیش را
بر خود آنجا مر هلاک خویش را
بر خود اعنی دم به دم نفرین کنند
چون ز آتش بستر و بالین کنند
قایلی گوید در امروز از ستوه
یک ثُبُوراً می بخوانید ای گروه
بل بخوانید این ثُبُوراً را فزون
کآتش افزونتان کُند خوار و زبون