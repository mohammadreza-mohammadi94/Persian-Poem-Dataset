رهنمایی راست این قرآن تمام
نگروید آن کو بر این روشن کلام
یا به هر آیت که هست از کردگار
هستشان رجزی و رنجی بی شمار
رجز باشد سخت رنجی دردناک
در جزای شرک و ظلم اندر هلاک
آن خدایی که شما را رام کرد
بحر و اینسان بر شما اکرام کرد
گشت جاری فُلکها با امر او
اندر آن باشید تا خود رزق جو
می شود از فضل او دریانورد
مر سپاس آرید از فضلی که کرد
رام فرمود آنچه در ارض و سماست
مر شما را بهر نفع این برملاست
در سماوات آفتاب و ماه را
رام کرد از بهر روزی خواه را
در زمین از کوه و دریا و دواب
رام فرمود او ز بهر اکتساب
از سماء یا قصد روح روشن است
کآن شما را رام در ارض تن است
وز زمین ارض طبیعت شد مراد
کآن شما را هست اندر انقیاد
إنَّ فِی ذَلِکَ لَأیَاتٍ لِّقَوم
بهر اهل فکر در هر وقت و یوم
جمله این آیات باشد در سبیل
بر وجود صانعِ دانا دلیل
مؤمنان را گو کنید از انتقام
عفو ایشان را ز قول و فعل خام
یعنی آنان را که از کفر و لجاج
با مسلمانان نمایند احتجاج
تا هم ایشان بگذرند از انتقام
نرم گفتن نرمی آرد در کلام
آن کسان که نیست ایشان را طمع
اندر ایّام خدا بر ماوَقَع
روزها یعنی که حق بر مشرکان
کرده انزال عذاب اندر جهان
تا دهد پاداش حق اندر حساب
بر هر آنچه کرده هر کس اکتساب
هر کند کاری نکو پس بهر اوست
مر جزای فعل نیک ار بهره جوست
وآنکه بد کرد آن سزای فعل بد
باشد او را، وز کننده نیست رد
پس به سوی حق شما راجع شوید
کِشتۀ خود هر چه باشد بدروید