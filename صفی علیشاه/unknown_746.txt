کن ز یوم الازفة انذارشان
کاقرب از دید است بر ابصارشان
آن زمان دلهای مردم یکسره
آید از وحشت قریب حنجره
پر بوند از درد و غمها آن قلوب
یا خورندة خشم خویش اندر کروب
نیست استمکاره را در رستخیز
مشفقی و هم شفاعتکار نیز
شافعی که قول او باشد مطاع
وز شفاعت نبودش هیچ امتناع
داند او چشمی که دزد و خائن است
وآنچه مخفی در صدور و کامن است
یعنی آن چشمی که بیند از نهان
در حرام و بر عیوب مردمان
وآنچه یعنی از نفاق و حقد و کین
هست پنهان در قلوب آن و این
حق نماید حکم او بر حق و راست
وآنکه می خوانند جز حق را به خواست
حکم می نکنند بر چیزی به یاد
زآنکه می باشند نادار و جماد
بر کلام و بر فعال بندگان
حق سمیع است و بصیر از هر نشان
در زمینشان نیست سِیر آیا که چون
بوده پس بینند حال آن قرون
حال اهل قرن ها یعنی که پیش
بوده اند از این گروه کفر کیش
اندر آثار و تمکن در حدود
بوده اند افزوده ز ایشان در نمود
پس گرفت آن جمله را حق بر گناه
هم نگهداری نبدشان از اِله
زآنکه آوردند بر ایشان رسل
بس کتاب و معجزات اندر سبل
نگرویدند و گرفت او بر شتاب
کو قوی است و شدید اندر عِقاب