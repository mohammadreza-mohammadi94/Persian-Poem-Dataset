از برادرت ای محمّد (ص) کوست عاد
یعنی از هود نبی آور به یاد
با قریش اعنی بگو احوال هود
چونکه کرد انذار قومش زآنچه بود
اندر احقاف اعنی ارض ریگ زار
بیم ده بگذشته بُد زو بی شمار
یعنی از پیغمبران ذی نذر
پیش از او وز بعد از او بودند پُر
دعوتش بود این به قوم اندر ملا
که بمپرستید جز حق را شما
بر شما دارم من از آن روز بیم
که عذابش بهر عاصی شد عظیم
آمدی گفتند در سامان ما
بازمان داری ز معبودان ما
پس بیاور زآنچه وعده می کنی
از عذاب ار صادقی و ایمنی
هود گفتا من ندانم این به راست
غیر از این نبود که دانا زین خداست
کار من باشد رساندن آنچه را
که فرستاده شدم زآن بر شما
لیک می بینم شما را در بسیج
از گروهی که نمی دانید هیچ
پس چو آن هنگام دیدند از شتاب
آنچه را موعود بودند از عذاب
بود وآن ابری عریض آورده روی
سوی ایشان برگرفته شهر و کوی
پس بگفتند این مگر ابری است پهن
که به ما باران دهد بی نقص و وهن
هود گفت این ابر باران بار نیست
بل همان است ار ز من پرسید چیست
که بر آن می بود استعجالتان
بر دگرگون زآن شود احوالتان
بادی اندر وی عذاب و دردناک
که کند یک لحظه نابود و هلاک
هر چه هست از نفس ها و مالها
وز بهایم جمله با امر خدا
پس نگشتند آن چنان در جایشان
بُد نه پیدا غیر مسکنهایشان
همچنان که یافتند آنها سزا
مجرمان را هم دهیم این سان جزا