غیر از این نبود که آن کو مؤمن است
بر خدا و بر رسول او موقن است
بگرویده بر خدا و بر رسول
مؤمنان از روی ایمان بی نکول
چون به امری مجتمع با وی شوند
پس نباید تا که بی اذنش روند
همچو استسقاء و اعیاد و حروب
یا به نزد مشورت ها بر وجوب
آنکه رخصت از تو جویند آن کسان
بر خدایند و رسول از مؤمنان
از تو دستوری چو خواهند اهل کیش
تا روند ایشان پی اَشغال خویش
ده تو رخصت پس چو خواهی هر که را
مغفرت جویم بر ایشان از خدا
کو به خلق خود غفور است و رحیم
بر گنهکاران بود عفوش عظیم
می نگردانید چون خواند رسول
مر شما را بهر کاری از قبول
خواندن او را چون خواندنهای خود
که بخواند بعض، بعضی را ز ودّ
که تواند گیرد آن را کس به سهل
نزد بخرد این است نادانی و جهل
داند آنان را خدا بی چون و چند
کاندک اندک از شما بیرون روند
از پیمبر خویش را پوشند باز
در پناه یکدگر جویند ساز
پس بترسند آن کسانی که خلاف
می نمایند امر حق را از گزاف
آزمونی تا که ایشان را رسد
یا عذابی دردناک و سخت و بد
از خدا باشد بدانید این یقین
آنچه هست اندر سماوات و زمین
داند آن را که بر آنید از جواز
هم ز روزی که بر او گردند باز
پس کند آگاه او ز اعمالشان
زآنچه کردند از بد و نیک آن زمان
او به هر چیزی است دانا مو به مو
کس نداند هیچ از آنچه داند او