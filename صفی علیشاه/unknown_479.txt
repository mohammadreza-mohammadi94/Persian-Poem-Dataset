مشرکان گفتند داریم انتظار
موت احمد تا رهیم از گیر و دار
آمد آیت که تو و ایشان بالتمام
متصف بر وصف موتید از نظام
بعد موت اندر مقام رستخیز
خصم هم در نزد حق باشید نیز
کیست پس ظالم تر از آن برملا
که دروغی گفت آن کس بر خدا
کرد هم تکذیب بر گفتار راست
یعنی این قرآن که بر صدق از خداست
چونکه آمد بر وی از حق با فروغ
داشت پس گوینده اش را بر دروغ
نیست آیا از مجازات عیان
در جهنم جایگاه کافران
وآنکه آورد او کلامی را به راست
وآنکه تصدیقش نمود او کز خداست
آن گروه ایشان بوند از متقون
هم مصدّق هم صدیق اندر شئون
هست ایشان را به جنّت دم به دم
آنچه خواهند از کرامات و نعم
هستشان در نزد رب خود چنین
گر یقین داری جَزَآءُ الْمُحسِنِین
تا بپوشاند خدای لم یزل
بدترین آنچه کردند از عمل
هم دهد پاداش حق در کارشان
بر نکوتر چیزی از کردارشان
نیست حق بر بنده اش آیا که بس
تا کند زو دفع ضر در هر نفس
مشرکانت بیم بدهند از زیان
زآنچه غیر از حق پرستند از بتان
که زنی گر بر بتان ما تبر
بر تو از ایشان بود بیم خطر
حق اگر گمره کند در وادی ای
بنده را پس نیست بهرش هادی ای
وآنکه را کرد او هدایت ناگهش
پس نباشد کس که سازد گمرهش
نیست آیا غالب آن ربّ الانام
بر هر آن چیزی ز روی انتقام