ای محمّد (ص) گو بُد ار حق را ولد
اول آن را من پرستیدم به جد
پاک باشد خالق ارض و سما
رب عرش از وصف و نعت ناروا
پاک از آنکه باشدش جفت و ولد
یا ز هر وصفی که دور است از خرد
بازشان بگذار پس بی گفتگو
تا بوند اندر یَخُوضُواْ یَلْعَبُواْ
تا به هنگامی که روز خویش را
بنگرند ایشان به وعده در جزا
اوست معبود ملایک در فلک
در زمین معبود جن و انس یک
او حکیم است و علیم اندر امور
راستکار و آگه از سرّ صدور
وین بود مخصوص علام الغیوب
که بود دانا به اسرار قلوب
دایم البرکات کو را هست این
پادشاهیِ سماوات و زمین
وآنچه در مابین این ارض و سماست
حکم او جاری به جمله ماسواست
هم بود علم قیامت نزد او
هم به او گردید راجع مو به مو
آنچه را خوانید جز حق نیستند
بر شفاعت مالک آن تا چیستند
جز کسانی که به ربّ العالمین
مر شهادت داده باشند از یقین
می بدانند از دل آن را که به لب
خود گواهی داده بر توحید رب
پرسی ار ز ایشان که خلاّق شما
کیست، می گویند البته خدا
پس چگونه باز گردانده شوند
غیر او را بر پرستش بگروند
قِیلِهِ یَارَبِّ إنَّ هَاؤُلَآء
نگروند این قوم از روی ولاء
پس نما اعراض از ایشان یا که رو
می بگردان از مکافات عدو
گو سلام اعنی کلامی که به جان
خود تو سالم مانی از نابخردان
این زمان بگذار تا وقتی که زود
پس بدانند آنچه حکم غیب بود
زود یعنی کارها یابد ظهور
پس بدانند آنچه هست اندر امور