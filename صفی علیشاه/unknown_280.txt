می خورد سوگند حق بر آفتاب
وآن بهاء و روشنی و ضوء و تاب
هم به مه کو راست پیرو در شیوع
بعد شمس او راست هنگام طلوع
هست مروی هم کز این شمس و قمر
مر نبی است و ولیّ قصد از خبر
هم قسم بر روز چون بدهد جلاء
مهر عالمتاب را اندر ملاء
هم به شب سوگند کآمد چونکه شام
شمس را یکجا بپوشد در ظلام
هم قسم بر آسمان و آن کس که او
کرده بنیاد این سپهر تو به تو
هم قسم بر ارض و آن کش کرد پهن
بر نگهداری و حفظ اوست رهن
هم به نفس و آنکه او را کرد راست
تسویه ز اعضای او کرد آنچه خواست
پس به او الهام فرمود او فجور
هم دگر پرهیزکاری بی فتور
رستگار او شد که نفس خویشتن
پاک گردانید از شرک و فتن
همچنین بی بهره گشت آن کس که هِشت
نفس خود را در جهالت های زشت
کرد تکذیب از نبی قوم ثمود
از ره طغیان و عدوان و جحود
چونکه می برخواست بر احداث شرّ
آنکه بُد در قومشان بدبخت تر
گفتشان پس آن فرستادة خدا
دست بردارید از ناقه شما
نوبت او چون رسد از شرب آب
منع او نکنید تا ناید عذاب
پس نمودند آن گُره تکذیب وی
ناقه را کردند با شمشیر پی
پس فرو پوشاند ایشان را خدا
مر عذاب از ذنبشان بر استوا
گشت یکسان یعنی ایشان را همه
آن عذاب پر نهیب و دمدمه
می نترسد زآن عذاب از بعد او
که بر ایشان هِشت در یک دم فرو