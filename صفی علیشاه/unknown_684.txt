وَأقسَمُواْ بِااللهِ جَهدَ أیمانِهِم
گشته اند اعنی که بر خود ملتزم
مشرکان مکه یعنی با امید
بر خدا خوردند سوگند اکید
که بیایدشان ز حق گر بیم ده
پس شوند ایشان از او ره یافته
از یکی زآن امّتان پیش از این
چون نصارا و یهود و صائبین
پس چو آمدشان نظیر اندر ظهور
از خدا مازَادَهُم إلاَّ نُفُور
از طریق سرکشی اندر زمین
هم ز مکر بد که زشت است و غبین
نی احاطه می نماید مکر بد
جز به اهل آن به تحقیق و سند
پس برند آیا که ایشان انتظار
جز که سنت های پیشین را ز عار
عادت االله بُد چنین جاری ز کل
که عذاب آمد ز تکذیب رسل
منتظر باشند ایشان هم عیان
بر عذابی سخت چون پیشینیان
پس نیابی سنة اللّٰه را بگاه
هیچ تبدیلی در آن از هیچ راه
نی تواند کرد یعنی ز انقلاب
کس عذابش را مبدل بر ثواب
هم نباشد از مقامش با فنی
عادتش را هیچ گردانیدنی
سیر نکنند ایچ آیا در زمین
تا چگونه بوده بینند از یقین
مر سرانجام کسانی را که آن
پیش از ایشان بوده اند اندر جهان
در توانایی از ایشان سخت تر
تا چه بینی باقی از ایشان اثر
ز آتش قهر استخوانشان سوخته
نارشان بینی هنوز افروخته
نیست حق تا عاجز از چیزی شود
در سماوات و نه در ارض این بود
او بود دانا به هر عالی و پست
هم توانا بر هر آن چیزی که هست
حق نمودی گر ز مردم باز خواست
کسب کردند آنچه را از کم و کاست
هیچ از جنبنده بر پشت زمین
یک نفر نگذاشتی بر جا یقین
نی که تنها از پری و از بشر
بل ز هر جنبنده، کآید در نظر
لیک دارد بازشان پس در نسق
تا زمانی نام برده گشته حق
پس چو آیدشان اجل بر ناگزیر
پس بود حق بر عباد خود بصیر
داند اعنی جمله را جای و مکان
هر که را خواهد بگیرد در زمان
هر وجودی کاندر امکان وی است
کی برون از علم و فرمان وی است