وز فواکه اندر آن دو بوستان
هست دو صنف از برای دوستان
زآن یکی معروف وآن دیگر غریب
که ندیده مثل آن کس در نصیب
بر کدامین پس ز نعمت ها که هست
می کنید انکار از عالی و پست
متکی بر فرشها کاندر مقر
دارد از استبرق آنها آستر
میوه های چیدنی زآن دو جنان
بر زمین نزدیک باشد یا دهان
بر چه نعمت پس به ظاهر یا نهان
می کنید انکار هیچ ای انس و جان
واندر آن باشد ز کوته چشمها
جفتشان از حور عین بی خشمها
که نسوده پیش از آنشان هیچ کس
ز آدمیزاد و پری در یک نفس
پس به آلاء خداوند از چه جنس
هست انکار شما ای جن و انس
گویی آن حوران به سرخی و بهاء
همچو یاقوتند و مرجان در لقاء
یا زنان پارسا اندر جنان
شوهران را می نماید آن چنان
بر چه نعمت پس ز نعمت ها که هِشت
هستتان تکذیب آیا در بهشت
باشد آیا خود جزای فعل نیک
غیر نیکی از خدای بی شریک
توبه را باشد جزاء از حق قبول
هم اجابت مر دعاء را در وصول
خوف از حق را جزاء امنیّت است
نقمت دنیا جزائش نعمت است
هم جزای آن، فنای فی االله است
خود بقاء با الله ار جان آگه است
تو کنی بر بینوایی گر عطاء
او کند در حقت از نیکی دعاء
ور نمایی در حق کس خدمتی
بخشدت گر قادر است او نعمتی
ور نباشد ممکنش در هر کجا
گوید از جان چون مقام آید ثنا
این قدر کافی است گفتن را به سهم
مابقی را گر تو جان داری بفهم
بر کدامین پس ز احسانهای او
می کنید انکار اندر جستجو
ساخت آگهتان ز لطف معنوی
که بود نیکی جزای نیکوی
تا شما گیرید ترک فعل زشت
رو به نیکی آورید اندر سرشت