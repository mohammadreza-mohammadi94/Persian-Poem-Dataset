هم شما را ساخت زآنچه آفرید
سایبانها تا توانید آرمید
از درخت و کوه و اتلال و بنا
نعمت است این نیز از حق بر شما
هم نمود از کوه ها بسیارها
مر شما را خانه ها و غارها
هم بگردانید از صوف و کتان
پیرهن تا باشد از گرما امان
هم ز آهن بازتان او پیرهن
ساخت تا در جنگ پوشید آن به تن
نعمت خود کرد اتمام این چنین
شاید اسلام آورید از قلب و دین
ور که برگردند پس اندر فراغ
بر تو نبود بر هویدا جز بلاغ
نعمت حق را شناسند این گروه
پس کنند انکا ر ایشان از وجوه
اکثری ز ایشان عنود و کافرند
پیرو اهواء نفس ابترند
روزی آید که برانگیزیم ما
از هر آن امّت گواهی برملا
اذن پس بر کافران ندهند باز
تا که عذر آرند ز افعال مجاز
نه طلب کرده شوند ایشان به حال
تا که جویند آن رضای ذوالجلال
چون ببینند آن ستمکاران عذاب
پس سبک ز ایشان نگردد آن عِقاب
هم نه مهلت داده گردند آن زمان
چون ببینند آن شریکان مشرکان
می بگویند ای خدا اینان بوند
آن شریکانی که می خواندیم چند
سوی ایشان پس فکندندی کلام
که شما باشید کاذب بالتمام
حق، بتان را یعنی آرد در خطاب
تا که گوید بت پرستان را جواب
که شما در قولتان نبود فروغ
آنچه میگویید کذب است و دروغ
سوی حق آن روز اندازند صلح
بر قبول امر حق سازند صلح
گم شود ز ایشان از آنچه بر خدا
می ببستندی دروغ و افترا
کافر آنانکه شدند اندر یقین
هم به صَدواْ عَن سَبِیِل االله رهین
زائد ایشان را نمودیم از حساب
ما عذابی سخت بالای عذاب
آنچه را بودند ایشان بر فساد
رنجشان شد فرض تا باشد زیاد