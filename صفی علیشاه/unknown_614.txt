از تو پرسند از قیامت مردمان
از تعنّت گو جز این نبود که آن
نزد حق دانا بر آن کردت چه چیز
شاید آن نزدیک باشد در تمیز
کافران را کرده لعنت کردگار
هم مهیّا بهرشان سوزنده نار
جاودانند اندر آن چون لحم و پوست
می نیابند ایچ یاری یا که دوست
اندر آن روزی که گردانده شود
رویشان در نار چون رانده شود
کاش گویند از خدا و از رسول
ما اطاعت می نمودیم از قبول
همچنین ارذال گویند ای خدا
طاعت از سادات خود کردیم ما
پس نمودند آن کسان گمراهمان
دِه دو چندانشان عذاب ای رب جان
لعن کن لعنی بزرگ ار ابلهیم
این بزرگان را کز ایشان گمرهیم
می نباشید اهل ایمان چون کسی
که برنجاندند موسی را بسی
پس خدایش پاک گردانید دلق
زآنچه در حقش همی گفتند خلق
بود موسی نزد حق با قرب و جاه
کرد اجابت خواستی هر چه از اِله
اهل ایمان می بترسید از خدا
قول حق گویید و محکم هر کجا
تا به اصلاح آورد اعمالتان
هم بیامرزد گنه در حالتان
وآنکه فرمان از خدا و از رسول
می برند اندر فروع و در اصول
پس شود فایز به خیرات عمیم
وز خدا فیروزیی یابد عظیم