مردمان را از تو می باشد سؤال
کز مطاعم چیست ایشان را حلال
گو حلال آمد شما را طیّبات
غیر از آنچه باشد از مستخبثات
هست هر چیزی حلال و رایگان
تا نکرده شرح استخباث آن
زآنکه اصل آمد اباحت در طعام
جز که سازد شرع چیزی را حرام
همچنین طیّب بود بی منع و قید
آنچه را کلب شکاری کرده صید
یا که عام است این ز هر چیزی به سیر
کو تواند کرد صید از کلب و طیر
آنچه آموزید ایشان را شکار
صیدشان باشد حلال از هر قرار
صید را بهر شما دارد نگاه
هم نه زآن چیزی خورد بی اشتباه
ور خورد نبود معلم، آن دد است
آنچه باقی مانده زو ضار و بد است
ور ز حملۀ سگ بمیرد جانور
تا رسد صاحب شکار او را به سر
برده باشد گر که نام کردگار
چون فرستد کلب را سوی شکار
آن حلال و پاک بهر مردم است
وارد اندر حکم مَا ذَکّیتُم است
می بترسید از خدا، کو با شتاب
از حلال و از حرام استش حساب
بر شما امروز حِل شد طیّبات
هر طعام پاک یعنی یا ثقات
هم طعام صاحبان نامه ها
بر شما باشد به هر حالی روا
هم بود جایز که بر اهل کتاب
از طعام خود دهید اندر نصاب
نیست با اهل کتاب اعنی حرام
گر بَدل سازید چیزی از طعام
اندر این باب است افزون گفتگو
از کتاب فقه گر خواهی بجو
مذهب جعفر در این باب ای غلام
غلّه را دانند گر دانی طعام
یا هر آن چیزی که هست از جامدات
نی ذبیحه یا طبیخ و مایعات
هم حلال آمد زنان پارسا
بنده یا آزاد از بهر شما
وآن زنان کاهل کتاب و اهل کیش
از شما میبوده اند ایشان به پیش
یعنی آن نسوان که در حصن حدود
محصناتند از نصاری و یهود
بهر خود دانند گر ایشان حلال
ور کنند اعراض دور است از مقال
اندر این هم هست افزون اختلاف
نسخ داند جعفر آن را بی خلاف
ذکر قول مختلف در هر مقام
نیست لازم کافی است اصل کلام
بر شما باشند این نسوان حلال
گر که بدهید اجرشان بی قیل و قال
دادن اجر التزام است آن به مهر
نی که گر ندهی حرام است آن به قهر
باید آن باشد به عفت در نکاح
نی به پنهانی و أخْدَان و سفاح
شرح آن بگذشت در سورة نساء
باز بنگر هوشت ار باشد رسا
ور که بر ایمان شود کافر کسی
بر حلال و بر حرام حق بسی
پس یقین باطل شود اعمال او
منقلب گردد به زشتی حال او
او زیانکار است اندر آخرت
بی نصیب و ناامید از مغفرت
ای کسانی کاهل ایمانید باز
چونکه برخیزید از بهر نماز
روی خود شویید و تا مرفق دو دست
شستن شرعی است این بر حق پرست
مسح رأس و رجل تا کعبین هم
کاستخوان برتر است آن بر قدم
ور جُنُب گردید از مسی ّ شما
شد طهارت واجب از سر تا به پا
در جنابت غسل باشد فرض دین
هم مساوی خواب و بیداری در این
ور که بیمارید یا اندر سفر
کآب باشد از شما بر دورتر
بیم خصم و جانور باشد به راه
یا که باشد آب اندر قعر چاه
نیست بندی تا کشید از چاه بر
یا که بفروشند و نبود سیم و زر
وآنگهی باشید حاجتمند آب
از جنابت یا حَدَث در ارتکاب
پس تیمّم کرد میباید به خاک
بر دو دست و روی زین ره نیست باک
شرح آن بگذشت زین پیش ار که هست
آن تیمّم یادت اندر روی و دست
حق نخواهد بر شما گیرد به تنگ
لیک خواهد پاکتان از رجس و ننگ
هم کند اتمام نعمت بر شما
در هر آن، جا و مقامی ز اقتضا
زآن یکی بُد بر تیمّم رخصتش
تا شما گویید شکر نعمتش
پس به یاد آرید از نعمت های او
جانب منعم کنید آنگاه رو
همچنین میثاق او آرید یاد
که به لیل العقبه بستید از وداد
چونکه گفتید این شنیدیم از تو ما
در اطاعت آمدیم و اقتدا
از خدا ترسید در نقض و داد
وز فراموشی نعمت ها که داد
حق بود آگاه بر سرّ صدور
میدهد بر قدر نیت ها اجور
ایستید ای مؤمنان از بهر حق
ثابت و راسخ ز عهد ماسَبَق
هم گواهانی به قسط، اعنی به راست
راستی از حُسن میثاق و وفاست
هم نباید تا که بغض مشرکان
بازتان دارد به نقض عهدشان
تا بگردانید رو از عدل و داد
حمل آن دور است از راه سداد
عدل بر تقوی شما را اقرب است
بل در ایمان عدل، اصل مطلب است
وز خدا ترسید کو باشد خبیر
بر هر آنچه می کنید از ناگزیر
وعده فرموده است حق بر مؤمنان
وآنکه کاری کرده نیکو در جهان
دل به پاس عهد و پیمان داشتن
هم قدم بر راستی بگذاشتن
بهر ای شان است آمرزش یقین
همچنین اجری بزرگ از رب دین
و آنکه بر آیات ما کافر شدند
یا مکذب پس به دوزخ واردند
بیشک این قومند اصحاب جحیم
عین دوزخ باشد آن خُلق وخیم
ای گروه مؤمنان آرید یاد
نعمتی کو بر شما ز اکرام داد
قصد چون کردند قوم آنگه که دست
بر گشایند از پی قتل و شکست
دستشان را از شما حق داشت باز
تا نماندید از جهاد و از نماز
می بترسید از خدای ذوالکرم
از خلاف عهد و کفران نعم
مؤمنان را پس توکل بر خدا
کرد باید در نوا و در عنا