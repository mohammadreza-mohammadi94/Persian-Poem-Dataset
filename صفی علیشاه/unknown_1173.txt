مؤمنان لا تُبطِلُواْ صدقَاتِکُم
از ره آزار و منّت، و اُشتلم
آنکه کرد انفاق مال از بهر ناس
باشد اندر نعمت حق ناسپاس
می نماید از ریاء انفاق مال
نی کز او خوشنود گردد ذوالجلال
نیست بذلش از خضوع و معذرت
یا ز ایمان بر خدا و آخرت
هست چون سنگی که روی اوست خاک
خاکش از قطرات باران گشت پاک
نیستش قدرت که تا دارد نگاه
خاک را بر خود ز باران در پناه
نیست ایشان را توانایی و تاب
هم به حفظ آنچه کردند اکتساب
راه ننماید خدا بر کافران
که کنند افعال نیکو در جهان
کی زند سَر فعل نیکو از خسیس
نیکی از حق است و زشتی از بلیس