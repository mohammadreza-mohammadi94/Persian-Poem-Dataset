آن زنان را مسکن و مأوی دهید
از هر آنجا که شما خود ساکنید
یعنی از بعضی ز مسکنهای خویش
قدر وسع خود کم است آن یا که بیش
رنج هم ندهیدشان هیچ از زمان
تنگ تا سازید بر ایشان مکان
تا خروج از بهرشان گردد ضرور
این بود ز انصاف و دینداری به دور
یا بر ایشان می نگیرید ایچ تنگ
در رجوع و عدّه کز مرد است ننگ
شرح اینها جمله را از اقتضاء
گفته ایم از پیش در سورة نساء
آن زنان باشند ور خود حامله
پس کنید انفاق بر ایشان هله
تا که بگذارند حمل خود به زیر
ور ولد را بهرتان بدهند شیر
اجرشان را پس شما بدهید هم
مزد گر خواهند تا نبود ستم
سازگاری در میان یکدگر
پس کنید اندر رضاع مستقر
بر نکویی باید اعنی والده
می نخواهد بیش اجر از فائده
سخت گیری ور کنید اندر رضاع
زود پس الطفل را بی امتناع
دیگری بدهد ز بهر مرد شیر
کآن نباشد سست حرف و سخت گیر
نفقه باید تا دهد صاحب غنا
از غنایش بر زنی کو شد رها
وآنکه بر وی تنگ رزق او شده است
هست یعنی بس فقیر و تنگدست
پس کند بایست انفاق او به زن
زآنچه حق داده است او را بی سخن
هر کسی یعنی به قدر وسع خویش
باید او انفاق سازد نی که بیش
حق نکرده هیچ تکلیف او به کس
جز به هر نفس آنچه را داده است پس
زود باشد که پدید آرد خدا
بعد عُسرت، یُسری از فضل و عطا