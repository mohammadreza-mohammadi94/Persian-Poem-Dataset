باز گویم از الف وز لام و میم
اول و آخر هو االله العلیم
این است قرآن نیست شکی اندر این
نازل از پروردگار عالمین
این چنین گویند آیا کاین سخن
مر محمّد (ص) بافته است آن را به فن
بلکه آن حق است وز پروردگار
تا تو باشی بیم ده در روزگار
مر گروهی را که پیش از تو به جا
منذری نامد بر ایشان از خدا
باشد آنها تا مگر یابند راه
وارهند از گمرهی در انتباه
حق بود آن کآفرید ارض و سما
وآنچه باشد بینشان از ماسوی
مدت شش روز پس شد مستوی
عرش را از اقتدار معنوی
مِن وَلِیٍّ مَالَکُم مِّن دُونِه
نه ولیّ و نه شفیع إلا بِه
پس نمی گیرید پند آیا شما
زین نصایح که بیان شد هر کجا
می کند تدبیر هر امری یقین
او ز اسباب سماوی در زمین
پس کند آن امر کآمد در وجود
سوی او از ارض در معنی صعود
در هر آن روزی هزاران ساله راه
گر بدارید آن شمارش را نگاه
او بود دانای پنهان و آشکار
وآنچه خواهد بود اندر روزگار
غالب او بر امر و تقدیر از نشان
مهربان هم در امور بندگان
آنکه نیکو ساخت هر چیز کآفرید
داشت واندر حد خود حسنی مزید
آدمی را اول از خاک آفرید
وز سلاله نسلش آورد او پدید
ز آب خواری، یعنی از نطفۀ حقیر
راست کرد اعضای او بس بینظیر
پس در او اندر دمید از روح خویش
وین اضافه باشد از تفخیم بیش
داد هم او گوش و چشم و قلبتان
اندکی گویند لیکن شکر آن