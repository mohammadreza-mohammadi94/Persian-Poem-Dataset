بعد ذکر انبیاء و قومشان
حق ز قدرتهای خود سازد بیان
چرخ را کردیم از قوّت بنا
بر بنای آن تواناییم ما
یا به چیزی اوسع از وی در وجود
یا دهد وسعت به رزق اندر نمود
هم زمین را گستراندیم این چنین
بر صلاح بندگان خود یقین
گستراننده نکو ماییم پس
قادر اندر هر عمل ماییم و بس
وآن کنیم از بهر اصلاح بشر
نی که ما را هیچ از آن باشد ثمر
آفریدیم از هر آن چیزی دو جفت
پند تا گیرید مانا در نهفت
پس به سوی حق کنید از خود فرار
من شما را زو دهم بیم آشکار
همچنین نامد بدیشان از رسول
پیش از ایشان جز که گفتند از فضول
کاین مگر جادوست یا دیوانه ای
قول حق را ساختند افسانه ای
مر وصیّت کرده اند آیا به این
سابقین بر لاحقین از کفر و کین
بلکه خود ایشان به طغیان اندرند
رفته از فرمان برون، کین آورند
پس بگردان روی از این ننگین فرق
پس نه ای تو بر ملامت نزد حق
پند ده مر اهل ایمان را که پند
نفع بخشد مؤمنان را در پسند