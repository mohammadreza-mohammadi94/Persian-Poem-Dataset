هم وصیّت کرده ایم از فرض عین
کآدمی نیکی کند بر والدین
مادرش چون حملش از سختی نمود
هم نهاد او را به سختی آنچه بود
حمل او تا گیردش از شیر باز
سی مَه است از حکم آن دانای راز
تا رسید از کودکی از روی نقل
بر کمال قوّت و ادراک و عقل
چون رسد او بر چهل سال از قرار
گوید از شأنش که ای پروردگار
کن مرا از بخشش بی علتت
مولع و ملهم به شکر نعمتت
زآنچه بر من کردی اِنعام از کرم
همچنین بر والدینم دم به دم
هم شوم ملهم به کردار نکو
موجب خوشنودیّت تا باشد او
بر صلاح آور مر ا از نیّتم
جاری آن را ساز در ذریّتم
بر تو گشتم باز ز اشیاء جهان
هم تو را باشم ز گردن هِشتگان
آن گروهند آنکه نیکوتر عمل
گردد از ایشان قبول لم یزل
درگذشته هم شود ز اجرامشان
بر نکویی ثبت گردد نامشان
در میان اهل جنّت که خدای
وعده داد از راستیشان بر عطای
وعده ای که وعده داده می شدند
بر بهشت عدن و جای ارجمند