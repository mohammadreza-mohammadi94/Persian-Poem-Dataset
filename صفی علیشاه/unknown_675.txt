ما به لقمان حکمتی دادیم هم
قول صائب، فعل کامل در حکم
حکمت از معنی اقامۀ حجت است
فاش در توحید حق وین آیت است
آن چنان که خصم از برهان او
مات گردد عقل او ماند فرو
یا که استکمال نفس آدمی
بر علوّ عقل آن باشد همی
کسب ملکات تمام از حوصله
قدر طاقت بر فعال فاضله
حکمت آن باشد که حق گوید صریح
در نهانش هر چه کردی بُد صحیح
قول و فعلش باشد اعنی در نسق
جمله بر وفق اراده و علم حق
داد این حکمت به لقمان رب ناس
گفت پس بر دادة ما کن سپاس
نیست جز این هر سپاس حق کند
او سپاس نفس خو د کرد از خرد
وآنکه کرد او ناسپاسی بس خدا
خود غنی است و حمید از ما سوی