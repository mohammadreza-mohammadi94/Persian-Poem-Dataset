نهی نکند حق شما را زآن کسان
که قتال ایشان نکردند از مکان
در امور دین و ملت ز آزمون
هم نکردند از سراهاتان برون
آنکه با آن قوم نیکویی کنید
سویشان بر عدل دلجویی کنید
یا که قسط بهره بدهید از طعام
در سراها آنچه دارید از تمام
فرقه ای هم گفته اند از سالکان
قصد از این باشد زنان و کودکان
پس نکرده نهی از ایشان رب دین
گفت إنَّ االلهَ یُحِب الْمُقسِطِین
نیست جز این نهی کرده کردگار
زآن کسان که کرده در دین کارزار
خود نمودند از سراهاتان برون
هم بر این گشتند هم پشت از فنون
اینکه با ایشان شما گردید دوست
که شما را دشمنند از مغز و پوست
هر که دارد دوست ایشان را یقین
آن گُره باشند پس از ظالمین
شد چو واقع در حدیبیه به عین
با شرایط صلح بین فرقتین
بود یک شرط آنکه گر آید همی
خود ز مکه بر مدینه مسلمی
بازگرداند به زودی دیگرش
سوی مکه برملا پیغمبرش
بُد هنوز اندر حدیبیه رسول
که گروهی ز اهل ایمان و قبول
آمدند از مکه سویش بی شکی
بُد سبیعه بنت حارث زآن یکی
شوهرش نزد رسول آمد به جهد
گفت رد کن زوجه ام کاین بود عهد
گفت پیغمبر که شرطی آن چنان
بهر مردان بود نی بهر زنان
هم بدان موجب که او فرموده بود
جبرئیل آورد این آیت فرود
مؤمنان از مؤمنات آیند چون
کرده هجرت بر شما از آزمون
پس شما او را نمایید امتحان
هجرتش تا باشد از تصدیق جان
این به ظاهر مر شما را درخور است
حق به ایمانشان یقین داناتر است
پس به ایمانشان نمودید ار یقین
برنگردانیدشان بر مشرکین
شوهران مشرک اعنی در خصال
نیستند آنها به یکدیگر حلال
شوهرانشان را دهید آن را که خرج
کرده اند از مَهر و در سطر است درج
گفته بعضی هم که بوده است این چنین
مشرکان پیمانشان با اهل دین
که زنی آید ز ما گر سوی تو
رد کنی آن را به ما بی گفتگو
ور که دینت را نموده است او قبول
ده صداقش را به شوهر بی نکول
هم گناهی بر شما نبود اگر
در نکاح آرید ایشان را دگر
اجرشان را داده باشید ار شما
اجر باشد مَهر واجب بی خطا
چنگ بر عقد زنان کافره
نفکنید از آنکه هست او نادره
مؤمنان دادند زین آیت طلاق
هر زنی کآن بود کافر در سیاق