نیست جز اینکه به آیت های ما
بر کلام و حکم حجت های ما
آن کسان از روی ایمان بگروند
چونکه ایشان پند داده می شوند
اوفتند ایشان به روی اندر سجود
همچنین تسبیح گویند از شهود
از پی اِستایش پروردگار
هم نه ایشانند سرکش در شعار
دور گردد جَنبشان از خوابگاه
رب خود را چون بخوانندی به گاه
از ره خوف اعنی از خوف غضب
یا که از امید رحمت در سبب
این است حال شبروان ذو فنون
که به ذکر آیند از بستر برون
وآنچه روزی ما به ایشان داده ایم
می کنند انفاق از طبع کریم
پس نداند نفسی آنچه در خفا
هستشان از روشنیِ دیده ها
اجرشان داند خدای لم یزل
بر جزای آنچه کردند از عمل
پس بود آیا کسی کو مؤمن است
چون کسی کو فاسق و ناموقن است
نیستند ایشان برابر در جزا
چون موحد باشد آن مشرک کجا
مؤمنان که کرده اند اعمال نیک
پس مر ایشان راست جنّتها و لیک
بوستانها کوست در واقع مقر
وز حق ایشان را چو مهمان ماحَضَر
بر جزای کرده های نیکشان
بر چنان جنّت کند نزدیکشان
فاسقان اما که هم از راه دین
می برون رفتند سوی کفر و کین
پس مر ایشان راست آتش جایگاه
بر جزای کفر و طغیان و گناه
هر قدر خواهند زآن بیرون روند
باز برگردانده در آتش شوند
بر جهنم هر دم ایشان را ایاب
هست وَقِیلَ لَهُم ذُوقُواْ عَذَاب
آتشی که بودتان تکذیب از آن
چونکه می کردند وصفش را بیان
می چشانیم از عذابی کوست زود
جز عذاب اکبر از روی خلود
رنج ادنی، قتل و اُسر و غارت است
رنج اکبر، دوزخ پُر آفت است
شاید ایشان بر خدا راجع شوند
مابقی بر حکم حق تابع شوند
کیست ظالم تر از آن کس در سند
پند داده گو به آیتها شود
پس کند اعراض از آن اندر مقام
ما کِشیم از مشرکان خود انتقام