ای گروه مؤمنان چون از صلاح
مر زنان را آورید اندر نکاح
پس شما بدهید ایشان را طلاق
پیش از آنکه مَس کنید اندر سیاق
پس بر ایشان مر شما را عدّه نیست
تا که بشمارند کآن بر چند و چیست
می تواند شد به شوهر در زمان
موعدی نبود بر او هیچ از عیان
ور که در عقد نکاح او ذکر مَهر
می نکرده بایدش هم داد بهر
مَتِّعُوهُنَّ دهیدش مُتعه پس
چیزی اعنی قدر وسع از مال بس
مُتعه در عقدی بود که ذکر مَهر
می نگشته تا بود معلوم بهر
ور که گشتی ذکر نصف مَهر را
داد باید بر زن از روی رضا
سَرِّحُوهُنَّ رها یعنی کنید
چونکه ایشان را به نیکی ره زنید
بی ز ایذا و ملالت از حرم
باید ایشان را برون سازید هم
بر تو کردیم ای پیمبر ما حلال
جفتهایت کاجرشان دادی ز مال
وآنچه را که گشته مالک دست هات
وز غنایم بازگردانده خدات
دختران عمّ، بنات عمّه ها
هم بنات خال و خالات آن تو را
شد حلال آنانکه هجرت کرده اند
در مدینه با تو و اندر پرده اند
نازل این آیت همانا پیش بُد
شرط هجرت بعد از آن منسوخ شد
اَمّها نی گفته مخطوبۀ رسول
چون شدم من یافت این آیت نزول
پس به من گفتا تویی بر من حرام
چون نکردی هجرت از شهر و مقام
نفس خود را ور زنی ز اهل صلاح
بر نبی بخشد گر او خواهد نکاح
بی ز عقد و مَهر می باشد حلال
بر تو آن زن گر که خواهی بی سئوال
گر که خالص باشد آن بخشیدنش
بر تو یا خاص است و خالص دیدنش
این است مخصوص تو غیر از مؤمنین
خارج ایشانند از امری چنین
شرح این احکام بر وجه وجیه
جو به تفصیل از شرایع وز فقیه
قصد ما تفسیر اصل آیت است
شرح آن در فقه ثبت از حجت است
فقه باشد غیر تفسیر کلام
اهل فقه آن را شناسد از تمام
جمله ما دانسته ایم اندر نشان
فرض کردیم آنچه در ازواجشان
دستهاشان وآنچه را مالک شده است
شرح آن در فقه یکجا آمده است
تا حرج نبود تو را اندر نکاح
آنچه گیری بر تو می باشد مباح
چار زن در عقد بهر امّت است
بر تو در ازواج از حق وسعت است
حق بود آمرزگار و مهربان
زآنچه عسرت باشد آن بر بندگان