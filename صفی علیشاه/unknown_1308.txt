مر شما باشید بهتر امتی
تام در هر طاعتی و خصلتی
همچنان کاحمد(ص) خلاصۀ انبیاست
بر شما در کل نیکی رهنماست
هم شما باشید خاص اندر اُمم
نیست چیزی هیچتان از نامه کم
اکمل است و افضل این قرن از قرون
حق به خیر آمد شما را رهنمون
مردمان را تا رهانید از قصور
وز رسوم جاهلیّت وز شرور
امر بر نیکی و نهی از فعل زشت
خلق را فرض است از نیکو سرشت
پس نمایید از طریق وعظ و پند
امر بر معروف و نهی از ناپسند
بر خدا سازید ایمان استوار
هم به توحید و به عدل کردگار
گر که آوردندی ایمان در ذهاب
بود بهتر بهر ارباب کتاب
در حیات اعنی شدندی ز اضطراب
مطمئن واندر قیامت از عذاب
پاره ای ز ایشان بر ایمان لایقند
لیک اغلب سرکشند و فاسقند