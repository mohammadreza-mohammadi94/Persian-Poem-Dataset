حق نماید داخل از حُسن سرشت
مؤمنان و صالحان را در بهشت
جنّتی جاری ز زیرش نهرها
علم و ادراک است و آن از بهرها
کافران که بهره از دنیا برند
می خورند آنسان که حیوانان خورند
در جهانشان خوردن است آمال و راه
و آتش است اندر قیامت جایگاه
ای بسا از قریه ها کایشان اشد
بوده اند از قریۀ تو در سند
ز اهل مکه بوده اند اعنی فزون
خود به قوّت که نمودندت برون
ما نمودیم آن جماعت را هلاک
پس نبُدشان ناصری در بیم و باک
هر بود بر حجتی آیا ز رب
هست چون آن کس به نسبت در نسب
که مر او را دیو زشت آراسته
سوء اعمالش چنانکه خواسته
کرده اند از آرزوشان پیروی
نیستند این هر دو یعنی بر سَوی
وصف آن جنّت که وعده داده حق
متقین را این بود بی نقص و دق
جویها باشد در آن ز آبی چنان
که نگردد رنگ و طعم و بوی آن
نهرها علم است و عقل و معرفت
بی تغیّر در نشان از هر جهت
می نیابد ره در آن عیب و فساد
هم تغیّر در اصول و اعتقاد
جویهای شیر هم باشد در او
از صفاتش لَّم تَغَیّر طَعمُهُ
علم و اخلاق است و اعمال و یقین
از ریاضت در ریاض السالکین
هست هم از خمر خالص نهرها
شاربین را لذتی بی منتهی
از محبّت هیچ اگر داری به دل
چیست دانی التذاذ متصل
جویها هم در بهشت است از عسل
واردات عارف است آن بی خلل
آنکه غیر از عشقِ یارش کار نیست
شربتی شیرین تر از دیدار نیست
بهرشان باشد در آن از هر ثمر
وز حق آمرزش پیاپی بیشتر
هست مانند کسی او در شهود
کاندر آتش در جزاء دارد خلود
هم چشانیده شوند از آن حمیم
که ببرّد روده هاشان در جحیم