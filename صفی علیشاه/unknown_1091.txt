مطلع دیوان اسرار قدیم
هست‌ بسم‌ ﷲ الرّحمن‌ الرّحیم
آن کتاب‌ ﷲ که‌ گنج‌ حکمت‌است‌
افتتاح او به‌ باب‌ رحمت‌ است‌
حق‌ چو چنگ‌ آفرینش‌ کرد ساز
باب‌ ایجاد او به‌ رحمت‌ کرد باز
بار الهی‌ حق‌ قرآن بلیغ‌
رحمت‌ خود را مدار از ما دریغ‌
بخش‌ ما را حق‌ قرآن کریم‌
استقامت‌ در صراط مستقیم‌
آن صراطی‌ کز تو آمد راه راست‌
آن رهی‌ کش‌ نعمت‌ ﷲ رهنماست‌
جان ما را اندر آن ره زاختصاص
کُن‌ به‌ رحمت‌ مورد اِنعام خاص
آن عنایت‌ کن‌ در این‌ راه دقیق‌
تا نتابم‌ رخ ز پیران طریق‌
تا صراط مستقیمم‌ طی‌ شود
وین‌ دل مرده به‌ عونت‌ حی‌ شود
بر زبان آرم چو لفظ‌ اهدنا
باشدم دل سوی پیر رهنما
بار،از این‌ ره رسد بر منزلم‌
خوش به‌ عون رهنمای کاملم‌
پیر کبود، فانی‌ اندر ذات‌ حق‌
گشته‌ جانش‌ در صفا مرآت‌ حق‌
آنکه‌ دست‌ او بود دست‌ علی‌
در طریق‌ نعمت‌ ﷲ ولی‌
مذهب‌ اهل‌ رشاد این‌ سلسله‌ است‌
مابقی‌ آن راههای باطله‌ است‌
مجملا در ذهن‌ بسپار این‌ بیان
تا مفصل‌ با تو گویم‌ شرح آن
از زبان مهدی آن شاه و فی
زبدة الاسرار می گوید صفی