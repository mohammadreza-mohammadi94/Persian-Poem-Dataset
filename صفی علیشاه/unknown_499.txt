حق کثیر الخیر و صاحب برکت است
کارساز بندگان هر ساعت است
نازل این قرآن به بنده خود نمود
اهل عالم را کند تا بیم زود
آن کسی کو راست از روی یقین
پادشاهیِ سماوات و زمین
هیچ او نگرفت بهر خود ولد
نه شریک او را به شاهی می بود
آفرید از هر چه، پس اندازه کرد
آن چنان اندازه ای ممتاز و فرد
مر مهیّا ساخت او را ز امتیاز
بهر افعالی کز او می خواست باز
برگرفتند اهل کفر الاّ خدای
مر خدایان دگر از سوء رای
نافریدند آن خدایان هیچ چیز
آفریده گشته اند آن جمله نیز
نیستشان قدرت به نفس خویشتن
ضرّ و نفعی را به پنهان یا علن
تا که از خود دفع آفاتی کنند
یا که جلب نفع را راهی زنند
نه توانا تا بمیرانند مور
هم نه قادر بر حیات و بر نشور
کافران گفتند این گفتارها
نیست هیچ الاّ که إفک و افترا
بافته است آن را ز پیش خود به هم
مر محمّد(ص) بهر آمال و نعم
داده یاری هم به او قومی دگر
تا به هم بربسته آن را سر به سر
پس به تحقیق آمدندی بر ستم
هم به بهتانی که ناید در قلم
یا که بر قائل بود راجع ضمیر
یعنی این قول است بهتانی کثیر
هم بگفتند این سخنها بالعیان
هست بر افسانۀ پیشینیان
بر نویسانده است آن را پس تمام
خوانده گردد پیش او در صبح و شام