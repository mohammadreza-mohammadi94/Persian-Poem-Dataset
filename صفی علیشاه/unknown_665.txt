مر ندیدی تو که چون پروردگار
ظلمت شب را درآرد در نهار
روشنیِ روز هم داخل کند
در شب و آثار آن زایل کند
رام کرد او مهر و مه را در فلک
تا بوند این هر دو جاری بی ز شک
تا زمانی نام برده در سماء
دور هر یک تا رسد بر انتهاء
حق بر اعمال شما باشد خبیر
آنچه هست آن از قلیل و از کثیر
این بر آن باشد که حق است او به بود
واجب اندر ذات و ثابت در وجود
وآنکه خوانند آنچه را از دون حق
هست باطل نام او در هر ورق
هم دگر زآن کو علیّ است و کبیر
هم به هر چیزی محیط از فوق و زیر
مر ندیدی این تو آیا که به یم
می رود کشتی به نعمت هاش هم
تا نماید بر شما آیات خود
که روان کشتی به دریا از چه شد
اندر این باشد نشانها بر وفور
نزد بخرد کوست صبّار و شکور
موج گیردشان فرو چون از وجوه
بر مثال سایبان یا ابر و کوه
می بخوانند از خلوص او را به دین
از ره فطرت که صدق است و یقین
اضطراب و اضطرار از دیدشان
دور سازد آن دم از تقلیدشان
می شود توحید فطری آشکار
از خلوص آرند رو بر کردگار
پس چو ایشان را رهاند هم به جد
سوی بِرّ باشند بعضی مقتصد
ثابت اعنی بر طریق عدل و راست
یا وفاء بر عهد و پیمان کآن بجاست
کس نشد کافر به آیت های ما
غیر عذر آرندة کافر نما