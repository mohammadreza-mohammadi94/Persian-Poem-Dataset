گفت قومش را جز این نبود شما
برگرفتید آن بتان غیر از خدا
مر شما را ای مودّت در میان
هست اندر زندگیِ این جهان
پس شود کافر به روز رستخیز
از شما بعضی به بعض و کینه خیز
پاره ای لعنت کند بر پاره ای
جایگهتان آتش است از چاره ای
نیست هم یاری کننده در بلا
تا شما را سازد از آتش رها
پس به وی آورد ایمان لوط کو
بود خواهر زاده آن نیک خو
گفت من باشم مهاجر نی مقیم
سوی ربّم کو عزیز است و حکیم
می روم یعنی بدان سو کامر اوست
حافظم چون او ز اضرار عدوست
پس ببخشیدیم او را دو پسر
بود آن اسحاق و یعقوب آن دگر
هم بگرداندیم در ذریّتش
ما نبوّت هم کتاب از رتبتش
در جهان نامد رسولی در سبیل
جز که آن می بود از نسل خلیل
هم به او دادیم اجرش در جهان
باشد اندر آخرت از صالحان
لوط هنگامی که او بر قوم خود
گفت بر کاری شما آیید بد
که بنگرفته است پیشی بر شما
هیچ کس ز اهل جهان آن فعل را
خود شما آیید آیا بر رجال
راه مردم را ببرّید از وبال
می نشینید از مواجه پیش هم
بر لواطه می بخوانید از ستم
وز تضارط هیچتان نبود حیا
هم ز کشف عورت اندر هر کجا
پس نبود او را جواب از آن رمه
جز که گفتندش ز استهزاء همه
گر که باشی راستگو از کردگار
آن عذابی را که می گویی بیار
گفت نصرت ده مرا ای رب دین
در عذابت بر گروه مفسدین