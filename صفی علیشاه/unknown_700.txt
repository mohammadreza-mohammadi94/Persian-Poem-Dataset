خلقتان کرد او ز نفس واحده
زو بگردانید هم در فایده
زوج او یعنی که حوا را پدید
یعنی او را از همان نفس آفرید
کرد هم ایجاد از بهر شما
او ز اَنعام شما نی ز اقتضا
یعنی از میش و بز و گاو و شتر
کرد خلق از بهرتان افزون و پر
مر شما را در بطون اُمّهات
خلق بعد از خلق سازد با ثبات
نطفه را یعنی نماید علقه آن
علقه را هم مُضغه و آن را استخوان
در سه ظلمت صلب و بطن و هم رحم
پس رهانید از جهات منظلم
آنکه کرد او خلق این اشیاء چنین
آفرینندة شما باشد یقین
ملک زآنِ او و شاهی خاص او
بل به هستی لا اله غیرهُ
پس کجا گردید گردانیده باز
از ره توحید و حق جز بر مجاز
پس اگر کافر شوید ای مردمان
یا نگردانید بر شکرش زبان
از شما پس بی نیاز است آن خدا
بر عبادش نیست بر کفر او رضا
ور سپاس آرید بپسندد خدا
بر شما آن را نه بر خود ز اقتضا
یعنی او محتاج شکر از خلق نیست
بلکه خود شکر از شروط بندگی است
برندارد هیچ بردارنده ای
وزر دیگر گر به عقل ارزنده ای
پس شما را جای برگشت است هم
سوی آن پروردگار ذوالکرم
پس شما را می دهد آنجا خبر
زآنچه کردید اندر این دنیا دگر
پس جزاء بدهد شما را بی قصور
کآگه است او جمله بر سرّ صدور