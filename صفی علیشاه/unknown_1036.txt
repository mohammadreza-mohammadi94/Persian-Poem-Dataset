بعد فرعون آن جماعت از کلیم
خواستند آداب شرعی مستقیم
کرد موسی در مناجات این سؤال
شد خطاب از بارگاه ذوالجلال
که بیا با جمعی از قومت به طور
تا دهیمت ما کتابی در حضور
رفت با هفتاد ز اسرائیلیان
هِشت هارون را به جایش در مکان
چونکه شد نزدیک پیش از قوم او
رفت سوی طور بهر گفتگو
شد خطاب او را که ای موسی چه بود
که ز قوم اشتاب کردی در ورود
گفت قوم آیند اینک بر اثر
من شدم بهر رضایت پیشتر
مر که این تعجیل در راه طلب
زود بر خوشنودیت گردد سبب
سرعت اندر امتثال امر دوست
موجب خوشنودی و تعظیم اوست
گفت پس در فتنه افکندیم ما
بعد بیرون رفتنت قوم تو را
یعنی ایشان را نمودیم امتحان
طاعت گوساله را بر ناگهان
سامری آن جمله را گمراه کرد
جز قلیلی را از آن مردان مرد
شرح گاو و سامری را در فساد
گفته ایم از پیش گر داری به یاد
گشت پس موسی به سوی قوم باز
خشمناک، اندوهگین، با احتراز
بیشتر اندوه او زین که مباد
باز ناگردند قوم از ارتداد
قوم را گفت از ملامت وز عتاب
بر خطاء رفتید آیا از صواب
وعده آیا بر شما پروردگار
می نداد از نیکویی ها بی شمار
وعدة حق ور ندیدید از شهود
راست بود و هم وفاء بر آن نمود
شد دراز آیا زمانم بر شما
زآنچه دادم وعده از صدق و صفا
گشت یعنی بیشتر از اربعین
که شما را وعده دادم من بر این
بر شما یا خواستید آید فرود
خشم حق زین فعل زشت بد نمود
پس شما کردید بر وعدم خلاف
اندر افکندید در قوم اختلاف
عابدان عجل گفتند از قرار
خلف وعده بُد نه از ما ز اختیار
لیک چون برداشتیم از قبطیان
وقت بیرون آمدن باری گران
زآنچه بگرفتیم ما بر عاریت
از حلل ز ایشان به اخذ اندر نیت
پس درافکندیم اندر آتش آن
سامری پس هم فکند آن را عیان
بهر ایشان پس برون آورد او
کالبد کو راست صوتی در گلو
پس بگفتند این خداوند شماست
هم خدای موسی صاحب عصاست
کرد موسی پس فراموش او ز رب
رفت سوی طور او را در طلب
گشت یعنی گمره و رفت از خطا
از خدای خویش بر دیگر خدا
عابدان عِجل را پس ذوالجلال
حجتی آورده لازم در مقال
پس نمی بینید آیا در خطاب
سویشان راجع نگردد زو جواب
نیست مالک ضرّ و نفعی را به جا
میپرستند از چه پس گوساله را