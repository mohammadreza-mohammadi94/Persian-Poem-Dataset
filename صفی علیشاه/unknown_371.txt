هست مر پرهیزکاران را مَفَاز
جایگاه رستگاری و اعتزاز
باغهای پر درخت و پر عنب
دختران نار پستان بی تعب
که مشاکل با همند ایشان به سال
هم به قد و قامت و حسن و جمال
جامهاشان پر شراب اندر فروغ
نشنوند اندر جنان، لهو و دروغ
هستشان پاداش از پروردگار
بر عطائی بیحساب و بی شمار
آنکه رب آسمان است و زمین
وآنچه باشد در میان آن و این
نیست مالک کس که با رحمان سخن
گوید از خلقان در آن روز از محن
ایستد روح و ملایک صف به صف
اندر آن روز عجیب از هر طرف
تا چه باشد روح، آن داند خدا
هر کسی گوید ز وی شرحی جدا
از شفاعت هم نگوید گر سخن
جز که داده باشد اذنش ذوالمنن
آن خدایی کوست بخشندة ثواب
گفته باشد وآن کلامی با صواب
وآن کلام آن لا اله الاّ االله است
قائلش واصل به مقصود از ره است
وآن بود روزی محقق در وقوع
نیست شک در وی گرت باشد رجوع
پس هر آن گیرد به سوی رب خویش
بازگشتن از ره طاعات بیش
ما شما را بیم کردیم از خبر
بر عذابی کآن بود نزدیکتر
روزی آنکه آدمی بیننده است
آنچه بفرستاده پیش او از دو دست
کافر آن روز از تزلزل و اضطراب
گوید او یَالَیتَنِی کُنْتُ تُرَاب
یعنی آنکه بودمی ای کاش خاک
می نمی دیدم چنین هول و هلاک