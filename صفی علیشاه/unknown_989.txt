بعد بسم االله لطیف رهنما
کرد اشارت از الف وز لام و را
اول هر اولی یعنی حق است
کو به خلقان رهنمای مطلق است
بر تو ای پیغمبر کامل نصاب
ما فرستادیم از لطف این کتاب
تا خلایق را ز ظلمات شرور
آوری بیرون به سوی علم و نور
یا که از تاریکی پندار و وهم
رهنما گردی به نور عقل و فهم
وین شود با اذن و فرمان خدا
هم به توفیقش که یابند اهتدا
تا که آن راه عزیز ارجمند
منتهی گردد به منزل بی گزند
نیست در ره سالکان را عون و یار
جز خدای غالب استوده کار
آن خدا کاندر سماوات و زمین
هر چه هست او راست بر وجه یقین
رنج و محنت باشد از هر رهگذر
کافران را از عذابی سخت تر
آن کسان که زندگیِ این بنای
دوست تر دارند از دیگر سرای
باز میدارند از راه خدا
مردمان را کاین کج است و ناروا
این گُره باشند اندر گمرهی
گمرهیِ دور و ابعد ز آگهی
نی فرستادیم ما پیغمبری
جز به نطق قوم او در کشوری
تا بیان سازد معانی از وجوه
هم زبانش را بفهمند آن گروه
پس خدا گمره کند آن را که خواست
یعنی آن کو خود گذشت از راه راست
هم شود آن را که خواهد رهنما
کوست غالب، راست ز او هم کارها
ما فرستادیم موسی را چنان
با عصا و معجزاتی بی کران
قوم خود را تا ز ظلمت سوی نور
آوری بیرون نمانی در قصور
پندشان ده آو ر اندر یادشان
روزهای حق به استسعادشان
یعنی از آن روزها که بر اُمم
رفته بر پاداش کفر از رنج و غم
یا ز ایّامی که بودندی اسیر
زیر دست قوم فرعون شریر
عارفان گویند هست آن روزها
روزهای وصل عشق آموزها
اندر آن باشد بس از آیات حق
بهر هر صبّار شاکر بر نسق
گر بلاء آید بود مؤمن صبور
ور که نعمت رو کند باشد شکور
یاد کن چون گفت موسی قوم را
نعمة اللّٰه اذکروا یا قومنا
نعمتی کانعام کرد او بر شما
چون رهاند از آل فرعون دغا
میچشانیدندتان از هر عذاب
رنج و سختی بیشمار و بیحساب
تیغ بر ابنائتان بگذاشتند
وآن زنانتان را به خدمت داشتند
کاهنانشان گفته بودند از وعید
گردد از یعقوبیان طفلی پدید
که کند این مُلک را زیر و زبر
دولت فرعون از او آید به سر
پس ز اسرائیلیان هر زن که زاد
گر پسر بُد می بکُشتند از عناد
وین بلائی بود از پروردگار
مر شما را بس بزرگ و ناگوار
یاد آرید آنکه کرد اعلامتان
حق پی افزونی اِنعامتان
که کنید ار شکر نعمت های من
نعمت افزایم شما را بی سخن
ناسپاسی ور کنید از سوء بخت
مر عذابم ناسپاسان راست سخت
شکر افزاید به نعمت پی به پی
تا رساند بنده را بر قرب وی
گفت موسی ای گروه ار ناسپاس
مر شما گردید خود با کل ناس
هر که هست اندر زمین از انس و جان
بی نیاز است او ز شکر مردمان
از هر آن شکری غنیّ است و حمید
ناطقند اشیاء به شکرش بر مزید
پس زیان ناسپاسی بر شماست
نی بر آن کو خالق ارض و سماست