گو بود کافی به هر وجهی اِله
تا بود بین شما و من گواه
نیک داند آنچه در ارض و سماست
صدق گفتار مرا هم او گواست
وآن کسان کایشان به باطل بگروند
بر خدا کافر شدند از بد پسند
آن گروهند از زیانکاران یقین
هستشان حرمان و حسرت یوم دین
می کنند اشتاب ایشان بر عذاب
از ره انکار و تکذیب و عتاب
گر نبودی آن زمان برده نام
آمد ایشان را عذاب انتقام
خواهد آمد بازشان بر ناگهان
آن زمان و ایشان نمی فهمند آن
بر عذاب اشتاب دارند آن کسان
هم جهنم شد محیط کافران
اندر آن روزی که پوشدشان عذاب
از زبر وز زیر پاشان بر شتاب
گوید آن گوینده ذُوقُواْ در نداء
بر جزای آنچه کردید از خطاء
فرقه ای هجرت نکردند از حرم
می کشیدند از بد اندیشان ستم
بُد سبب یا فقر ، یا حبّ وطن
کرد این آیت نزول از ذوالمنن