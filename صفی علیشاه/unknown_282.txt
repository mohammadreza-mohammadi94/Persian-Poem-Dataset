می خورم سوگند خود بر این بَلَد
مکه یعنی یا که قلب با رشد
نی خورم سوگند چون در وی به زود
و آمدی وآنگه که تو در وی فرود
هم قسم بر والد اعنی بوالبشر
وآنچه از او شد زاده دختر یا پسر
یا به ابراهیم کو جد است و اَب
مر پیمبر را وز او دارد نسب
آفریدیم آدمی را در کَبَد
یعنی اندر رنج و سختیِ بی ز حد
بعض را هست از قریش آیا گمان
که بر او کس نیست قادر در زمان
داردش تا باز ز آزار رسول
یا که بکشد انتقام از آن فضول
در قیامت گوید او کردم هلاک
مال دنیا کآمدم زو بیم و باک
این چنین پندارد آیا که ورا
کس ندیده، دیده است اعنی خدا
ما نگرداندیم آیا بهر او
زبان و دو چشم و دو لب خود بر او
پس نمودیمش طریق خیر و شرّ
در نیامد پس به تکلیف او دگر
برخلاف نفس رنج اعنی نبرد
تا که راه عَقَبَه بتواند سپرد
چه تو را دانا نمود از عَقَبَه بیش
سختی اش را وآنچه بردارد ز پیش
گردنی، کردن رها از بندگی
یا طعامی دادن اندر زندگی
روزی آنکه باشد آن ذِی مَسغَبَه
جوع و سختی در سرا و مصطبه
دیر و سخت اعنی به دست آید طعام
او خوراند با رضاء و اهتمام
بر یتیمی کو بود ذا مَقرَبَه
یا فقیری کو بود ذا مَترَبَه
اوست خویشاوند و ذی حق در خوراک
هِشته زین پهلو ز مسکینی به خاک
پس بود او ز اهل ایمان و اهل دین
اقتحام عَقبَه کرده است او یقین
مر وصیّت کرده اند ایشان به صبر
در شدائد یکدگر را نی به جبر
یا که اندر نصرت دین خدا
یا به طاعت یا تبرّک ناروا
هم وصیّت کرده اند از هر جهت
بر عطاء و جود و مهر و مرحمت
آن گُره باشند اصحاب یمین
وآنکه کافر شد به آیات مبین
آن گُره باشند اهل مَشْئَمَه
جایشان در نار پوشیده همه
من ز نَار مؤْصَدَه بر حق پناه
می برم یا رب تو زآن دارم نگاه