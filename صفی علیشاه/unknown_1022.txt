کن ز ابراهیم یاد اندر کتاب
او نبی ای بود صادق در خطاب
مر پدر را گفت بپرستی چرا
آنچه از سمع است و بینایی جدا
نیست او را قدرت اندر هیچ کار
وز تو نکند دفع مکروه و مضار
ای پدر آمد مرا از علم آن
که نیامد مر تو را هیچ آن چنان
پیروی کن پس مرا تا راه راست
بر تو بنمایم که آن دور از خطاست
ای پدر مپرست شیطان را که او
بر خدا عاصی بود بر ما عدو
ای پدر من بر تو ترسم زآن عذاب
کت رسد از حق تعالی در عِقاب
پس تو باشی دیو دون را دوستدار
میشوی یعنی که بر او واگذار
گفت گرداندی تو آیا چون عدوی
ای براهیم ار اِلهانم، تو روی
ایستی باز ار نه از ذمّ بتان
سنگسارت من نمایم بیگمان
دور شو از من زمانی بس دراز
نارسیده از منت رنج و گداز
گشت ابراهیم زآن قهر شدید
چونکه از ایمان عمّش نا امید
در جواب آن خشونت وآن ملام
گفت بادا بر تو ای آزر سلام
زود باشد خواهم آمرزش عیان
بر تو از پروردگار مهربان
من همانا گوشه گیرم از شما
وآنچه می خوانید از غیر خدا
رب خود را من پرستم شاید آن
که نباشم من شقی او را به جان
یعنی از ربّم نباشم نا امید
وین بر آزر بود تهدید و وعید
از بتان یعنی که از بهر شما
نیست غیر از نا امیدی در دعا
پس چو جست از بت پرستان اعتزال
وآنچه میخواندند غیر از ذوالجلال
ما ببخشیدیم فرزندی نبیل
که بُد اسحاق او ز ساره بر خلیل
پس نبیره او که یعقوب نبی است
وصف جمله بر نبوّت مبتنی است
هم ببخشیدیم ایشان را ز خود
رحمتی بیش از حساب و از عدد
همچنین دادیمشان اندر پسند
ما لسانی ر است وز آن بس بلند
یا زبان مردمان را ما بلند
از پی تصدیقشان کردیم چند
وصفشان تا اهل ملت ها تمام
بر زبان آرند با صد احترام