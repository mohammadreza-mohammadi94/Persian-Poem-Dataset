آمد آیا آدمی را بی گمان
از زمان غیر محدود این زمان
کو نبودی شیئی مذکور اندر آن
بود اندر علم یعنی نی عیان
خلق کردیم آدمی را ز آبِ کم
جزوها کآمیخته بودی به هم
آب مرد و زن بُدند آن جزوها
یا طباع چارگانه ز اقتضا
تا نماییم آزمونش در نمود
حال بر حالش بگردانیم زود
نقل می بدهیمش از حالی به حال
ابتلای اوست در هر انتقال
پس بگردانیم شنوا و بصیر
مر ورا بر آزمایش ناگزیر
تا ببیند، بشنود آیات ما
امتحان گردد شود کامل بها
راه بنمودیم او را بر شناس
تا بود شاکر بدان یا ناسپاس
کرده ایم آماده بهر کافران
در جزاء زنجیر و غلهای گران
و آتش سوزندة افروخته
که در آن گردند دائم سوخته
می بیاشامند مر ابرار هم
جامها از خمر یا کافور ضم
یا که از کافور بگرفته مزاج
آرد آشامندگان را ابتهاج
هم به آب چشمه کآشامند از آن
بندگان حق بود ضمّ رایگان
چشمه را رانند هر جا در قصور
راندنی بهر سهولت بی فتور
اتفاق فرقتین است از یقین
کآن به شأن حیدر (ع) است از رب دین
بهر روزه یافت این آیه نزول
هم به شأن مرتضی (ع) سوی رسول (ص)
هم به شأن آن دو سبط و فاطمه (س)
هم دگر بر شأن فضّه خادمه