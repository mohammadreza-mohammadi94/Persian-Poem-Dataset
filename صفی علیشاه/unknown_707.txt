یاد ز اسماعیل کن هم ز اَلْیَسَع
باز ذوالکِفل اعظم اهل ورع
برگزیده جمله بودند این کسان
ذکر نیک از حق بودشان در جهان
متقین را هست بر گشتی نکو
برگشوده باب جنّتشان به رو
متکی باشند در آن بر سریر
می بخوانند از فواکه خود کثیر
میوه ها لذات افزون از حد است
کز لقاشان بر جمال سرمد است
قَاصِرَاتُ الطَّرْف یعنی آن زنان
نزدشان کوتاه چشم از دیگران
جملگی از راه سن بر سان هم
یا به حسن از یکدگر نایند کم
این است آن وعده که از یوم الحساب
بر شما می داد حق اندر ثواب
إنَّ هَذَا لَرِزقُنَا مَا لَهُ
مِن نَّفَاد اعنی نگردد قطع او
حال اهل جنّت این بود از نعیم
نک شنو از حال اصحاب جحیم
إنَّ لِلطَّاغِینَ لَشَرَّ مَآب
دوزخی کآیند در وی بی حساب
پس بسی باشد بدان آرامگاه
این است پس باید چشند اهل گناه
آن عذاب سخت و آب گرم و ریم
گفت هَذَا فَلْیَذُوقُوهُ حَمِیم
هم عذاب دیگر است از شکل آن
نوع های مختلف در هر زمان
باشد آنها خُلق های زشت بد
یا سخنهایی که گفتی از حسد
هر زمان کردی به نوعی طعن و غمز
ز اهل ایمان گه به فاش و گه به رمز
کردی آزار کسان از دست و لب
مال مظلومان گرفتی بی سبب
اندر آیید این زمان با تابعان
زآنچه کردید اندر این بئس المکان
إنَّ هَذَا فَو ج معَکُم مقتَحِم
مرحبا نبود بر ایشان در مهم
آن کسان آیندگان در آتشند
کز شرار خُلق بَد آتش کِشند
تابعان آن دم به متبوعان جواب
این چنین گویند در حال خطاب
بل بر آن باشید لایق تر شما
که بود بر جانتان لَا مَرْحَبَا
بالجحیم أنتُم لَنَا قَدمتُمُوه
وز شما باشیم اینسان بر ستوه
هست دوزخ بهر ما بِئْسَ الْقَرَار
وز شما داریم این رنج و شرار
می بگویند ای خدا آن کس که پیش
داشت این را بهر ما از کفر خویش
کن زیاد او را دو چندان از عذاب
که شدیم اینسان ز اضلالش به تاب
این چنین گویند با هم در مقال
چیست ما را که نبینیم آن رجال
که ز اشرار آن کسان را در جهان
می شمردیم و نمی بود آن چنان
می گرفتیم آن کسان را ریشخند
نیستند آیا به دوزخ در گزند
یا از ایشان کرده میل آن دیده ها
که نبینیم ایچ یک را ما به جا
یا بود قصد اینکه نفکندیم چشم
سوی ایشان از تکبّر یا که خشم
پس به تحقیق و یقین از اضطرار
ذَلِکَ لَحَقٌّ تَخَاصُمُ أهلِ نَّار