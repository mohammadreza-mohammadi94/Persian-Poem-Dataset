نی فرستادیم ما در هیچ ده
یا که در شهری رسولی بیم ده
جز که گفتند اهل نعمت ما بر آن
که فرستاده شدید از ربّتان
نگرویم و منکریم از جزء و کل
بود نعمت وجه تکذیب رسل
می بگفتند از تکبّر وز حسد
ما فزونیم اندر اموال و ولد
اندر این دعوی که ما پیغمبریم
بر شما از هر جهت اولی تریم
بر عذابی ما معذّب نیستیم
یا عذابی نیست تا زآن بیستیم
گو گشاید رزق، رب من زیاد
تنگ هم سازد چو خواهد بر عباد
محض حکمت نی ز راه کفر و دین
خلق نادانند اکثر لیک از این
مال و اموال شما نبود خود آن
که نماید نزد ما نزدیکتان
موجب قرب است ایمان و عمل
آن عمل که صالح آمد در محل
پس دو چندان باشد ایشان را جزاء
بر عملهایی که کردند از رضاء
وآن کسان در غرفه های جنّتند
از مکاره ایمن و از آفتند
وآنکه ساعی اندر آیتها بوند
تا مگر عاجز کنندة ما بوند
آن گُره باشند در رنجی فزون
إنَّ قَوُمِ فِی الْعَذَابِ مُحضَرُون
گو گشاید بر عبادش رب من
رزق را هم تنگ سازد بی سخن
وآنچه را انفاق از چیزی کنید
پس خدا بدهد عوضها بر مزید
دو ملک بر منفق و ممسک دعاء
هر صباحی می کنند اندر جزاء
گوید آن بر منفقان بخش ای اِله
گوید این کن مال ممسک را تباه
اوست خیر الرازقین در ضابطه
مابقی باشند از حق واسطه
رزق کس ندهد جز آن خلاّق خلق
که بود هم رزق زو، هم جان و حلق