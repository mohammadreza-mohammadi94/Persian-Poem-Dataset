پرسی ار زین مشرکین که آفرید
این زمین و آسمان کآید به دید
می بگویند آن خداوندی که هست
غالب و دانا به هر عالی و پست
آنکه فرمود این زمین را چون بساط
تا مقر باشد شما را ز انبساط
هم پدید آورد در وی راهها
تا شما یابید ره بر هر کجا
وآنکه بفرستاد آب از آسمان
قدر حاجت بر بلاد و بر مکان
ارض مرده زنده شد زو همچنین
مردگان آیند بیرون از زمین
وآنکه کرد اصناف را خلق از رشاد
جمله حیوان و نباتات و جماد
صنف حیوان و نبات اندر ظهور
هست مانا از اناث و از ذکور
در جماد از راه طبع است و مزاج
هم به تأثیر و به طعم از امتزاج
کرده پیدا فُلک و اَنعام از قرار
تا به بحر و برّ شوید آن را سوار
راست چون بر پشت مرکب ها شوید
یاد نعمت های رب خود کنید
راست چون گشتید گویید از ثنا
قول سُبحَانَ الَّذِی سَخَّرَ لَنَا
پاک باشد یعنی از شبه و شریک
آنکه کرد از بهر ما این رام نیک
ما نباشیم از توانایی خویش
مر ورا فرمانروا کم یا که بیش
باز ما گردیم بر پروردگار
عاقبت بر مرکب چوبین سوار
نیک باشد ذاکر پر مایه را
گر بخواند در رکوب این آیه را
اعتراف اینسان کنند از بدگمان
پس ورا گیرند جُزء از بندگان
جُزء یعنی بر ولد نسبت دهند
کز ملایک مر بنات او راست چند
زآنکه آنسان ناسپاسند آشکار
ناسپاسی این است بر پروردگار