گو محمّد (ص) وحی از حق شد به من
اینکه بشنیدند قرآن بی سخن
زیر نخله چند تن از جنّیان
هفت تن بودند یا نُه بی گمان
کرده ایم از پیش ما تحقیق جن
چیست تا آن گر بر آنی مطمئن
قوم خود را پس بگفتند از طلب
اینکه بشنیدیم ما قولی عجب
ره به سوی رشد بنماید نکو
پس خود آوردیم ما ایمان به او
شرک ما ناریم بر پروردگار
بر یکی ز اصنام زین پس ز اختیار
برتر آن پروردگار است و بلند
نه زن او گیرد نه فرزند از پسند
جاهل و نادان ما یعنی بلیس
بر خدا گوید سخنها آن خسیس
آن سخنهایی که بگذشته ز حد
بدهد اعنی نسبت جفت و ولد
انس و جن را خود گمان کردیم ما
می نگویند ایچ کذبی بر خدا
لاجرم می گفت هر چه آن سفیه
بودمان باور که باشد آن وجیه
چون شنیدیم آن کلام با فروغ
یافتیم آن بر خدا بسته دروغ
بود مردانی ز آدم که پناه
بر رجال جن گرفتندی به گاه
ز استعاذة آدمی بر جنّیان
جهل و کبر و سرکشی افزودشان
که نبودیم ار فزون در علم و جاه
آدمی می جست چون بر ما پناه
پس گمان بردند ایشان چون شما
هیچ کس را بر نینگیزد خدا