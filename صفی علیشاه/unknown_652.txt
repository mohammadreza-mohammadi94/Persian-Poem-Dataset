در زمین گفتند گم چون ما شویم
آفریده خود ز نو آیا شویم
بلکه ایشان بر لقاء رب خویش
کافرند و نیستشان ایمان و کیش
گو بمیراند شما را لامحال
مر فرشتۀ موت وقت ارتحال
آن فرشته که موکل از خدا
گشته او بر قبض ارواح شما
پس به سوی رب خود گردید باز
بر حقیقت رو نمایید از مجاز
گر تو ای بیننده، بینی چو افکنند
مشرکان سرهای خود زیر از گزند
نزد رب خود ز شرم و انفعال
رَبنَآ أبصَرْنَا سَمِعنَا فی المآل
بازمان گردان به دنیا تا کنیم
کارهای نیک کاینک موقنیم
بی گمان یعنی بدین روز مهول
وآنچه می گفتند و می نامد قبول
ما بدادیم ار که خود می خواستیم
هر تنی را ره به راه مستقیم
لیک این قول است حق از من همی
پر شود دوزخ ز دیو و آدمی
پس چشید از آنچه شد فرموشتان
از رسیدن باز بر روزی چنان
هم ز خاطر بازتان بردیم ما
غیر نسیان نیست نسیان را جزا
جاودان باشید چشید اینسان عذاب
زآنچه می کردید فعل ناصواب