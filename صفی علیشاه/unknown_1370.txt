گفته شد بر آن گروه بی مراد
درگذارید این فضولی وین فساد
در جواب اهل حق گفتند زود
نیست ما را جز صلاح اندر وجود
مصلحیم و نیست حاجت وعظ و پند
خود نه مصلح ، کابلهند و مفسدند
چونکه ایمان خواستند از آن گروه
آمدند از عرض ایمان بر ستوه
جمله گفتند، از چه فعل دون کنیم ؟
خویش را جزء سفیهان چون کنیم ؟
چون کنیم انکار، کایشان کرده اند
از سفاهت میل ایمان کرده اند
می ندانند اینکه خود بی حاصلند
بس فزون از حد ، سفیه و جاهلند
ور که گویند از نفاق و اضطرار
مؤمنان را با شما هستیم یار
مؤمنیم و با شما هم پیشه ایم
در ره ایمان به یک اندیشه ایم
با شیاطین باز چون خلوت کنند
پیش شیطانهایشان خدمت کنند
که ز جان ما با شما یاریم و دوست
با محمد دشمن اندر مغز و پوست
همرهی با مؤمنان گر ما کنیم
نیست ایمان ، دَم به استهزاء زنیم
حق بر ایشان نیز استهزاء کند
تا که در طغیانشان رسوا کند
سرگران از نخوت نادانیند
غوطه ور در لجۀ حیرانیند
مر ضلالت را خریدند از غلو
زین تجارت نیست خیری یک تسو