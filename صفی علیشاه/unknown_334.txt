اوست آن کس که فرستاد از وداد
مر پیمبر بهر ارشاد عباد
وآنچه باشد مر هدایت را سبب
بر طریق دین حق اندر طلب
تا کند غالب به هر دین، دین حق
مشرکان را گرچه هست اکراه و دق
غالبیّت از طریق حجت است
نی ز روی ازدحام و کثرت است
مر حسین(ع) او بود غالب بر یزید
گرچه از تیغ یزید او شد شهید
نیست چیزی کشتن و کشته شدن
حجت آور زور اگر داری به تن
حجت مرد است برهان و دلیل
حجت زن خط و خال و قال و قیل
مرد کو بی حجتی جنبد خر است
زن که دارد حجت از خلقی سر است
دختران حیدر(ع) کامل مقام
بر اسیری می شدند ایشان به شام
میزدند آن اشتران نعره به راست
اینکه محملهای حق بر پشت ماست
آن صدا را نشنود دنیا پرست
بشنود از غیر ایشان هر چه هست
خاصه آن کو آگه و کامل فن است
قلبش از انوار برهان روشن است
همچو رهبانان که اندر دیرها
می شنیدند آن صدا در سیرها