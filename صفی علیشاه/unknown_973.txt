ما بدانیم آنچه می گویند قوم
در تو و گفتار تو از طعن و لوم
غیر از این نبود که آموزاندش
این زبان را آدمی چون خواندش
بوفکبهه یعنی اینها را به او
میکند تعلیم اندر گفتگو
قولشان را پس خدا فرمود رد
که لسان آنکه گردانند خود
سوی او گفتار او را اعجمی است
مر فصاحت اندر آن گفتار نیست
وین کلام تازی است و ظاهر است
در فصاحت بر زبانها قاهر است
قول پست اعجمی را بر عرب
چیست نسبت خاصه این گفتار و لب
که عرب ز اتیان مثلش عاجز است
این سخن دانند خود نی جایز است
یعنی از بطلان حرف خویشتن
آگهند از حِقد گویند این سخن
آن کسانی که به آیات خدا
نگروند و نیستشان هم رهنما
باشد ایشان را عذابی دردناک
جهل بیش از هر عذاب است و هلاک
غیر از این نبود که بی علم و فروغ
بر خدا بندند بهتان و دروغ
آن کسانی که به هرگز نگروند
بر نشانهای خدا و کاذبند
بعد ایمان آنکه شد کافر به حق
جز که بر اکراه دارندش فرق
قلب او باشد به ایمان مطمئن
هم بر آن جان آفرین جان مطمئن
لیک آرد حرف کفر اندر زبان
می نباشد بهر ایمانش زیان
کرده حفظ جان به قولی ناصواب
زین بِه است ار هم نماید اجتناب
لیک بگشاید به کفر ار سینه کس
بهر او خشم است از حق هر نفس
آبِ خواریها روان در نهر اوست
هم عذابی بس بزرگ از بهر اوست
این است بهر آنکه می دارند دوست
این حیات دنیوی از مغز و پوست
زنده بودن را به دار آخرت
می دهد ترجیح و هم بر مغفرت
راه ننماید خدا بر کافران
که به خود بستند راه فهم و جان
این گروهند آن کسان که حق نهاد
مُهرشان بر گوش و چشم و هم فؤاد
غافلانند آن گروه، الحق چنان
که به عقبی نیستشان غیر از زیان
پس کسانی را مر آن پروردگار
که نمودستند هجرت از دیار
بعد زحمت ها و هم رنج زیاد
آمدند از مال و جان پس بر جهاد
صبر بنمودند در آن هر دو بیم
زین سپس ربّت غفور است و رحیم
اندر آن روزی که هر نفسی جدل
میکند با خود ز نقصان عمل
میشود داده به هر نفسی تمام
بر جزای هر چه کرده است او به نام
خود ستمدیده نگردند و زبون
روز وانفسا وَ هُم لَایُظْلَمُون