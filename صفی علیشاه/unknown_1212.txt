یا گمان کردید جز با امتحان
میتوان گردید داخل بر جنان
تا نیایید آن چنان در راه دین
کآمدند از روی طاعت پیش از این
میرسید از بهر ایشان مستدام
رنج و سختی، فقر و بیماری تمام
روز خندق یافت این آیت نزول
کاهل دین بودند از محنت ملول
در تزلزل بودشان از خصم دل
داشتند انواع سختی متصل
تا پیمبر گفت با یاران کی است
وقت یاری از حق اعنی در پی است
گشته نزدیک آن زمان نصرتش
خواهد آمد چونکه آید نوبتش
اینکه میفرمود او با مؤمنان
بر تسلّی بد نه تردید و گمان
در حقیقت این تمنّا و دعاست
انتظار نصرت و فتح از خداست
در جزع با مؤمنین همراه بود
هم ز یسر از بعد عسر آگاه بود
از تو می پرسند ز انفاق اهل مال
کآن چه باشد یا چه مقدار از منال
گو کنید انفاق آنچه از نیکویی
گر که باشد خرمنی آن یا جویی
هست بهر والدین و اقربین
وآن یتیمان و مساکین ز اهل دین
وآنکه در ره مفلس است از هر قبیل
نامش آمد در خبر ابن السبیل
وآنچه نیکویی کنید اندر سبل
حق به او دانا بود از جزء و کل