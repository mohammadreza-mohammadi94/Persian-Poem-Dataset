ننگری آیا بر ایشان که جدل
اندر آیات االله آرند از دغل
تا چسان گردانده ایشان میشوند
بر علاوه کآیتی را نگروند
داشتند ایشان همانا بر دروغ
هم رسول و هم کتاب با فروغ
وآنچه را که بر رسولان داده ایم
بهر آن بر خلق بفرستاده ایم
وحی و تنزیل است و حکم آن در نظام
زود پس باشد که دانند آن تمام
چونکه در اعناقشان غلها نهیم
وَالسلَسِلُ یُسحَبُونَ فِی الْحَمِییم
پس شوند ایشان در آتش سوخته
آتشی ز اخلاق بد افروخته
پس بگویند آن ملایک، چون شدند
آن خدایانتان که غیر از حق بُدند
می بگویند آن کسان، گشتند گم
آن همه افسانه بود و اُشتلم
بلکه ظاهر شد نبودند ایچ چیز
ما غلط پنداشتیم از بی تمیز
لَّم نَکُن نَّدعُواْ إلَی مِن قَبلُ شَیء
بودمان اندر گمان اینگونه کی
کافران را واگذارد حق چنین
پس ملایکشان بگویند از کمین
این عذاب امروزتان گردید فرض
شاد چون بودید در دنیا به ارض
غیر حق می بودتان آن انبساط
وآنچه می کردید در دنیا نشاط
از وقوع رنج و کُرهی بر رسل
می شکفتید استماعش را چو گل
مؤمنان را دل شود ز اندوه آب
چونکه خوانند آن بلایا در کتاب
بارالهی شادی ما در جهان
کن بدان سان که تو باشی شاد از آن
نی کز آن شادی تو باشی نارضا
بر تو زآن گیرم پناه ای ذوالعطا
نک درآیید اندر ابواب جحیم
واندر آن باشید جاویدان مقیم
بس بد است آرامگاه سرکشان
از خصال بد که بودند اندر آن
پس تو می کن صبر بر جور فرق
ای پیمبر إنَّ وَعدَ االلهِ حَق
پس نماییم ار تو را بعضی از آن
که بر ایشان وعده دادیم آن چنان
یا بمیرانیمت ار زآن پیشتر
پس به ما گردند باز ایشان دگر
ما فرستادیم بر نام و نشان
پیشتر از تو بسی پیغمبران
بعضی از ایشان بوند آنها که ما
بر تو فرمودیم قصه هر کجا
بعض دیگر را نخواندستیم هم
قصۀ ایشان تو را از بیش و کم
می نبد پیغمبری را در نسق
کآیتی آرد بدون اذن حق
پس چو آمد امر حق حکمی به راست
میشود بین دو قوم این بر سزاست
مؤمنانند آن دو قوم و کافران
و اهل بطلان می کنند آنجا زیان