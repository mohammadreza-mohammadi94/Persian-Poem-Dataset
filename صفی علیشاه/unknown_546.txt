دست خود را بر گریبان بر فرو
تا سفید آید برون مِنْ غَیرِ سُوء
دستها کن جمع سوی خویش باز
زآنچه ترسیدی ز حیّه ز اهتزاز
جمع کن یعنی ز خشیّت نفس را
نزد خصم آنگه که اندازی عصا
زآنکه خوفت موجب نقصان شود
چون عصا اندازی و ثعبان شود
این دو پس باشند دو حجت به کار
سوی فرعون و گروه از کردگار
زآنکه ایشانند قومی فاسقین
رفته بیرون ز امر حق وز راه دین
گفت ای پروردگار از پیشتر
کُشته ام من زین جماعت یک نفر
می بترسم که کُشندم در قصاص
زآنکه بُد فرعون را او عبد خاص
هست هارون افصح از من در لسان
با من او را پس فرست آنجا روان
تا که باشد در مکاره پشت من
هم کند تصدیقم اندر انجمن
زآنکه می ترسم من از تکذیب قوم
تا رسد از قبطیانم، خشم و لوم
گفت بازوی تو را بی خوف و بیم
بر برادر زود ما قوّت دهیم
هم بگردانیمتان بر دشمنان
ما مسلط از براهینی عیان
پس رسند ایشان نه هرگز بر شما
مر زیانی را به آیت های ما
خود شما وآن کس که کرده پیروی
مر شما را غالب آیند از نوی