هم ز آیت هایش این کز داده ها
می فرستد در مواقع بادها
مر مبشرها به باران نوبتش
تا چشاند بر شما از رحمتش
هم شود جاری به دریا فُلکها
ز امر او که شد بپا زآن ملکها
در تجارت تا شما جویی از او
بخشش اعنی روزی اندر جستجو
تا شما شاید که شکر او کنید
از سراب و هم بر یم رو کنید
ما فرستادیم پیش از تو رسل
هم به سوی قومشان اندر سبل
آمدندی آن رسل با بیّنات
سوی قوم خود به تأکید و ثبات
بعضی از آنها به ایمان آمدند
بعض دیگر زآن گُره سرکش شدند
پس کشیدیم انتقام از مجرمان
باز دادیم اهل ایمان را امان
یاری مؤمن بود بر ما سزا
نصرت ایشان را دهیم اندر ولا
حق بود آن کو فرستد بادها
پس برانگیزد سحاب اندر هوا
پس نماید در سمایش منبسط
بر هر آن طوری که خواهد منضبط
قطعه قطعه سازد او را صف به صف
یا غلیظ و منجمد از هر طرف
پس تو بینی کز میان آن مطر
می برون آید به هر سو، سر به سر
پس رساند چونکه باران را زیاد
بر بلاد هر که خواهد از عباد
میشوند آنگاه ایشان شادمان
زآن بشارتها که آمد در بیان
پیش از آن بودند ایشان نا امید
که شود نازل مطر یا آن نوید