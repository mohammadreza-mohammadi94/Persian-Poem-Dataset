مال و فرزندان بود آرایشی
زندگی را هم سبب ز آسایشی
باقیات الصالحات اندر ایاب
نزد حق هم بِه، به امید و ثواب
نزد ربّت آن خدای لم یزل
بهتر است اندر ثواب و هم اَمَل
شاید آن مالت شود اسباب خیر
وآن ولد از کاملان در ستر و سیر
هر دو بر نیکی شوندت پس سبب
نزد پاداش از عنایت های رب
یاد کن روزی که گردد کوهها
رانده و برکنده از جا در هوا
وین زمین را بنگری ظاهر شده
مردگان از زیر بر روی آمده
جمعشان سازیم یکجا برقرار
نی که یک تن گردد از ما واگذار
عرضه کرده جمله گردند آن رمه
صف کشیده بر خداوندت همه
گوید ایشان را خدا آخر به ما
آمدید آنسان که بودید ابتدا
بی کس و بی جاه و مال و برهنه
بی رفیق و بی معین و یک تنه
همچنان که آفریدیم از نخست
ما شما را بی کس و عریان و سست
نه چنان بود آنکه می پنداشتید
نیست آن موعد که وعده شد پدید
می شود آن نامه ها بگذاشته
که عملها ثبت در وی داشته
پس ببینی مجرمان را ترسناک
وای بر ما، می بگویند از هلاک
بهر ما مانا چه بوده است این کتاب
که فرو نگذاشته هیچ از حساب
از صغیره وز کبیره اندر آن
مر که بشمرده است آن را بر نشان
می بیابند آنچه را که کرده اند
نزد خود حاضر نه زآن در پرده اند
نه نماید بر کسی ربّت ستم
رُسته بینند آنچه بل کِشتند هم
چونکه ما گفتیم بر ا فرشتگان
سجده بر آدم نمایید از مکان
سجده پس کردند جز ابلیس دون
کآن بُد از جن، رفت از فرمان برون
شرح آن را گفته ایم از کیف و کم
نیست بر تکرار حاجت نیز هم
پس شما آیا که میگیرید دوست
دیو و فرزندان او را که عدوست
او و ابنائش شما را دشمنند
غیر من گیرید یار از خصم چند
بد بود بر ظالمان حق را بَدل
دیو و ذریّاتش اعنی بی جدل
ما نگرداندیمشان حاضر یقین
وقت خلق این سماوات و زمین
شور ز ایشان تا کنم در نیک و بد
یا به کاری جویم از ایشان مدد
هم ن بودستند حاضر آن زمن
که نمودم نفس هاشان خلق من
تا که باشند آگه از غیب امور
این نگوید جز سفیهی بی حضور
نیستم گیرنده من از گمرهان
مر مددکاری و پشتی نیم آن
راجع است أشهَدتُّهُم یا در طلب
مر ضمیرش سوی کفار عرب
که بخواندند آن ملایک را به نام
دختران حق ز عقل ناتمام
کی شما حاضر بُدید اعنی که من
خلق کردم عرش و فرش و مرد و زن
تا به خلقت از شما بعضی شوید
شاهد بعضی دیگر از عقل و دید