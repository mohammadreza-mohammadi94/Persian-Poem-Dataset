پیشتر از قوم تو اندر وضوح
کرده تکذیب از قیامت قوم نوح
داشتندی آن گروه بی فروغ
بندة ما را همانا بر دروغ
این بود دیوانه گفتند آن گروه
تا ز دعوت ماند و آمد بر ستوه
و از دُجر بُد قول ایشان یا به ساز
جن ز عقلش داشته است اعنی که باز
رب خود را پس دعاء کرد او به سرّ
که منم مغلوب رَبِّی فَانتَصِرْ
باز بگشودیم ابواب سما
ما به آبی سخت ریزان از هوا
هم عیون ارض را اندر عیان
ساختیم از هر طرف هر جا روان
شد ملاقی آبها با یکدگر
آن چنان کاندازه بود اندر قدر
پس به کشتی حمل او کردیم ما
که بُد آن را تخته ها و میخها
با نگهداری ما می رفت آن
بر جزای نوح و اجر مؤمنان
این است معنای لِّمَن کَانَ کُفِر
که بُدندش قوم بر کفران مُصر
باقی آن را در جهان هِشتیم چند
پس بود آیا کز این گیرند پند
پس چگونه بُد عقوبت های من
همچنین انذار و آفت های من
سهل ما کردیم قرآن را عیان
در بیان از بهر پند مردمان
هیچ پس باشد قبول آرنده ای
مُتّعظ تا گردد از وی بنده ای
عاد هم کردند تکذیب از رسل
چونکه دعوت کردشان اندر سبل
پس چسان بود آن عذاب و بیم ما
چون روان شد باد با تعلیم ما
باد صرصر را فرستادیم سخت
روز نحس مستمر بر شوم بخت
مردمان را کندی از جا مستمر
کَأنَّهُم أعجَازُ نَخْلٍ منْقَعِر
همچو تن های دراز نخلها
که بود کنده و فتاده هر کجا
پس چگونه بود آیا آن عذاب
که بر ایشان رو ی بنمود از حجاب
بیم ده آنسان که در سوراخها
می شد و می کند از جا کاخ ها
سهل ما کردیم قرآن را چنین
کیست پس تا پند گیرد ز اهل دین