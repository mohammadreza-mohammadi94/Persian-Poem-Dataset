آمد این آیت که بپذیرد یقین
حق ز هر کس خواست توبه بعد از این
یعنی آن ایمان نخواهد شد قبول
که ز صدق دل نباشد بر رسول
همچنان که فرقه ای زآن مردمان
بازگشتند از حق اندر نهروان
حق بود زآن تائبان توبه پذیر
که نماند هیچشان شک در ضمیر
پس بر ایشان حق تعالی بیگمان
هست آمرزندگار و مهربان
ای گروه مؤمنان دانید پس
مشرکان باشند در معنی نجس
پس نگردند ایچ نزدیک آن کسان
سوی مسجد یا حرم فاش و نهان
بعد از این سالی که خواند این سوره را
بهر ایشان مرتضی (ع) اندر ملا
ور ز منع مشرکان ترسید زآن
که کشید از رنج درویشی زیان
بسته گردد راه کسب و اتّجار
پس شما افتید اندر اضطرار
زود باشد که ز فضل خود خدا
خواهد ار سازد توانگر جمله را
حق تعالی خود علیم است و حکیم
بر مآل و حال خلقش از قدیم
چون دری بندد به روی بنده ای
کس جز او هم نیست بگشاینده ای
باب دیگر برگشاید سوی او
کآن صلاح اوست هم نیکوی او
مؤمنان بُکشید آنان را که هیچ
بر خداشان نیست ایمان در بسیج
هم نه ایمانشان به روز آخر است
قتل کافر واجب است این ظاهر است
هم نمیدارند چیزی را حرام
که خدا کرده حرام آن بر انام
دین حق را می نپذرند از عتاب
زآن کسان که داده گشتند از کتاب
این است نسبت بر نصاری و یهود
که تعدّی را گذشتند از حدود
پس به ایشان کرد می باید قتال
جزیه تا بدهند در هر ماه و سال
نی به عنوان وکیل و نائبی
بل دهند از دست خود بر حاجبی
جزیه نبود بر نساء و بر صغیر
بر مجانین هم به مسکین و فقیر
از یهودان آنکه عقلش کوته است
گفتهاند اینکه عُزَیر، ابن الله است
همچنین گفتند اتباع مسیح
کو پسر باشد خدا را بس صریح
این سخن نبود به جز از غفلتی
غافلان هستند در هر امتی
قولشان این است کز افواه خود
بیخرد گویند بر دلخواه خود
در تشابه قولشان باشد چنان
که ز قبل از این کلام کافران
منتسب کردند یعنی بر وجود
آنچه را بر شأن او لایق نبود
بُکشد ایشان را خدا بر ماکَذَب
که به حق کردند آن را منتسب
حق به باطل می بگردانند چون
چیست تا پاداش أنَّی یُؤفَکُون
برگرفتند آن دو فرقه بی سند
راهبان و احبار را ارباب خود
دون حق فرمانشان بردند زود
یعنی اندر آنچه حکم حق نبود
همچنین خواندند از جهل و عمی
مر مسیح ابن مریم را خدا
یعنی ابن الله خوانندش به نام
از ره ثالث،ثلاثه آن عوام
وآنگه ایشان را نبود امری بر این
تا پرستند ایچ جز حق را به دین
آن خدایی که جز او موجود نیست
واحد است و غیر او معبود نیست
پاک باشد ذاتش از انباز و یار
وآنچه میگیرند با وی از عثار
این اراده هستشان از خُبث هوش
نور حق را تا کنند ایشان خموش
با دهانهاشان که تکذیب کرام
میکنند از جاهلی در هر مقام
یعنی آن آثار و اسماء و صفات
که از آن گردد شناسا وجه ذات
نور یا باشد پیمبر یا کتاب
یا به هر دوری ولی ای مستطاب
حق نخواهد لیک آن از هیچ رو
یابی الاّ أن یُتِم نُورَهُ
کاره اند ار چند کفار از عتاب
همچو خفاش از شعاع آفتاب
اوست آن کس که فرستاد از وداد
با چنین قرآن رسولی بر عباد
هم به دین حق که ظاهر سازد او
بر همه ادیانش اندر جستجو
گرچه زآن باشند کا ره مشرکان
کُره ایشان ناورد در دین زیان
ای گروهی کاهل ایمانید و داد
باشد از احبار و رهبانان زیاد
که خورند اموال مردم را به زور
یا به رشوت وین بود ز انصاف دور
باز دارند از ره حق خلق را
تا شناسی دیو ارزق دلق را
وآنکه از اهل کتاب و غیر آن
گنج سیم و زر نهند اندر نهان
هم نسازند از خیال پیچ پیچ
در ره حق زآن کنوز انفاق هیچ
پس بشارت ده بر ایشان ای حبیب
بر عذابی دردناک و پر نهیب
یَومَ یُحمَی یعنی آن روزی که نار
گنجها را برفروزد شعله بار
این اشاره است اعنی اندر مکسبش
گنجها آتش شود بر صاحبش
داغ کرده پس شوند از سیم و زر
بر جبین و پشت و پهلو سر به سر
کاین بود آن گنجها کز بهر خود
روی هم بنهاده بودید از خرد
پس چشید اینک وبال گنجها
که ذخیره کرده اید از رنجها
تا نگویی هست هر مالی چنین
فرق ها باشد میان لعل و طین
هست مالی کآن فزاید بر شرف
هم بود کو آورد رنج و تلف
مر شمار ماه های مستطاب
نزد حق باشد ده و دو در کتاب
یعنی اندر لوح محفوظ مبین
روز خلقِ این سماوات و زمین
زآن ده و دو، چار مه باشد حرام
این است دین قیّم از روی کلام
هم کنید ای اهل ایمان کارزار
مشرکان را کافّه در هر دیار
همچنان که می کنند ایشان قتال
با شما از کافه در ماه و سال
هم بدانید ای گروه مؤمنین
حق بود با اهل تقوی بالیقین
غیر از این نبود که افزاید نَّسِئ
بر عتو و کفر تا آید نَّسِئ
مر فکندن حرمت ماه حرام
بر مه دیگر که هست آن جزء عام
این فزاید کافران را بر ضلال
که حرامی را کنند از خود حلال
سال دیگر می کنند آن مه حرام
تا موافق عدّه را سازند و تام
سوء اعمالی که شیطان خواسته
گشته اندر وهمشان آراسته
راه ننماید خدا بر کافران
گرچه باشد رهبر هر عقل و جان