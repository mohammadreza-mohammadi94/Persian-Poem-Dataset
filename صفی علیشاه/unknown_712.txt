یاد کن چون حشر کرده می شوند
دشمنان حق به نار پر گزند
بازشان دارند هر جا ز ابتلا
دم به دم حَتَّی إذَا جاءها
مر گواهی می دهد سمع و بصر
بهر ایشان از وقایع سر به سر
پوستهاشان همچنان باشد گواه
بر فعال زشت و کردار تباه
با جلود خود بگویند از چه راه
می دهید از ما گواهی بر گناه
می نمودیم از شما ما دفع ضر
همچنین خواهیمتان دور از خطر
این چنین گویند اعضاء در جواب
ناورید از ما ملامت یا عتاب
هم خدا آورد ما را در سخن
که به هر چیزی دهد نطق و دهن
او شما را اولین بار آفرید
سوی او هم باز گردیده شوید
می نبودید آنکه از حق مستتر
خود شما کردید اندر جهر و سرّ
زآنکه تا بدهد گواهی بر شما
گوشها و چشمها و جلدها
مستتر می داشتید از مردمان
فعل ناشایست خود را در جهان
بی خبر از آنکه آن دانای غیب
در تکلّم آورد ما را به عیب
داشتید این ظن کز آنچه می کنید
حق نداند اکثری را بر پدید
ظنّتان اینگونه بر پروردگار
که گمان بردید بُد مردود و خوار
زآن گمان بد ز جبّاران شدید
اندر این روز از زیانکاران شدید
در حدیث آمد که حق بی گفتگو
هست در نزد گمان بنده او
تا تو را چبود گمان از نیک و بد
بر تو جز پاداش ظنّت کی رسد
گر تو را ظنّ نکو باشد بر او
طاعت نیک است و پاداشت نکو
ور که ظنّت بد بود پاداش آن
هم بد آید وین سزد بر بد گمان