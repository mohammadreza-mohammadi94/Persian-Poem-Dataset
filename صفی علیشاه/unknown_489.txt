ما فرستادیم آیا حجتی
یا کتابی کافران را نوبتی
پس تکلّم او کند بر نطق و لب
زآنچه شرک آرند ایشان زآن سبب
یعنی اندر صحت اطوارشان
ناطق آن حجت شود در کارشان
حاصل آنکه آمد آیا نوبتی
در فعال بت پرستان حجتی
مردمان را چون چشانیم از نشان
رحمتی، گردند بر آن شادمان
ور رسدشان محنتی کم یا که بیش
دستهاشان زآنچه بفرستاده پیش
یعنی از آن سیئات بی حساب
که بود پاداش آ ن رنج و عذاب
می شوند ایشان همان دم نا امید
زآنچه ایشا ن را ز رنج و غم رسید
این ندیدستند آیا که خداست
رزق بگشاینده بر هر کس که خواست
تنگ سازد هم چو خواهد واندر این
هست آیت ها ز بهر مؤمنین
پس به ذی القربی بده تو حقّ او
قصد زین اعطای خمس آمد نکو
گفته اند آمد چو این امر از خدا
داد بر زهراء(س) فدک را مصطفی(ص)
هم به مسکین آنکه او بر قوت سال
نیست قادر دِه مر او را تو ز مال
همچنین ابن السبیل رهگذر
شرح اینها گفته ایم از پیشتر
هست این ایتاء خود از اعمال نیک
نزد آن پروردگار بی شریک
آن کسانی را که خواهند از خصال
ذات حق یعنی رضای ذوالجلال
رستگارانند خود این منفقان
باشد انفاق اندر آئین امتحان
وآنچه از ربوا دهند اندر عطا
تا فزایدشان در اموال آن عطا
پس زیاد آن می نگردد نزد حق
خیر و برکت خیزد از وی در نسق
وآنچه بدهید از زکات واجبه
همچنین از صدقه ها بی شائبه
زآن ثوابِ حق شما خواهید و بس
نیست ز اغراض و ریاء، یا از هوس
آن گُره پس صاحب افزونیند
که یکی را ألف و صد یابند چند