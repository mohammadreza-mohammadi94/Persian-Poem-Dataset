پس فرو بردیم او را از کمین
با سرا و گنج و مالش در زمین
پس گروهی هیچش از یاران نبود
تا که بتوانند از او یاری نمود
یا عذابی را از او دارند باز
دون آن قدرت نمای کار ساز
هم نبود او تا ز موسی در مقام
زآنچه با او کر د بکشد انتقام
یا نبُد زآنان که بتواند نمود
از خود او دفع عذابی در حدود
صبح کردند آن کسان که روز پیش
حسرت قارونشان می بود بیش
وَیکَأنَّ الله بگفتند از عجب
این کلام است از تعجب در عرب
می گشاید بر عبادش رزق تنگ
می نماید چونکه خواهد بی درنگ
گر نبودی آن که حق منّت نهاد
خود به ما که مال دنیامان نداد
در زمین بردند هم ما را فرو
منّتی باشد خود این بر ما از او
می نماید بر صواب این حال و کار
که نگردند اهل کفران رستگار
یا کسی کو نگرویده بر خدای
رستگاری نیستش در دو سرای
این است دار آخرت و اندر نشان
ما بگردانیم بهر آن کسان
می نخواهند آن کسان اندر یقین
کبر و افساد و عُلوّی در زمین
هست انجام پسندیده و نکو
از برای اهل تقوی جمله زو
هر که آید خصلتی را بر نکو
بهتر از آن در جزاء باشد بر او
وآنکه کار بد کند آید به پیش
هم مر او را مثل آنچه کرده خویش
چون ز مکه مصطفی (ص) هجرت نمود
شوق مولود در دلش افزوده بود