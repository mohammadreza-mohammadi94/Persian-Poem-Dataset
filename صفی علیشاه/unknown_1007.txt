قصۀ موسی و خضر آمد به پیش
حق بیان کرد آنچه در قرآن خویش
گفت موسی با جوانمردش که بود
یوشع بن نون در آن هنگام زود
نیستم زایل کنم پیوسته سیر
سوی بحر و برّ به کسب علم و خیر
تا رسم بر مجمع البحرین باز
میروم یا من زمانی بس دراز
پس رسیدند از پس رنج قدم
مجمعی را که بُد آن بین دو یم
در کنار بحر کردند آن زمان
ماهی خود را فراموش از مکان
ماهی پخته که گفتش کردگار
ره نماید او تو را بر سوی یار
راه خود بگرفت در دریا چنان
که به سردابه شود مردی روان
پس تجاوز چون نمودند از حدود
یعنی از مجمع که حقشان گفته بود
روز دیگر چونکه آمد چاشتگاه
گفت موسی مر فتی را نزد راه
آن طعام ما برون آر از بُنِه
که بسی گشتیم خسته و گرسنه
زین سفر دیدیم افزون رنج ها
تا چه باشد قسم ما از گنج ها
گفت داری تو خبر کردیم جا
چون کنار چشمه بر آن صخره ما
کردم از ماهی فرامُش در نهاد
وآن نبرد الاّ که شیطانم ز یاد
کآگهی بدهم تو را ز آن در طلب
راه خود بگرفت در بحر او عجب
هر کجا می رفت میشد راه باز
هم زمین بحر خشک از امتیاز
گفت موسی این ا ست آن چیزی که ما
در پیاش بودیم در صبح و مسا
باز پس گشتند بر آثار خویش
از پی آن رفتنی که رفت پیش
تا بدان جایی رسیدند از قدم
که بدانجا رفته بُد ماهی به یم
پس رهی دیدند خشک و بس گشاد
اندر آن گشتند وارد ز اعتماد