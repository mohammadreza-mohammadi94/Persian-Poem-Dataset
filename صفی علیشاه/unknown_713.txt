رَبّنَا االله آنکه گفتند از کسان
هم نمودند استقامت خود بدان
مر ملایکشان فرود آید به نور
وقت موت و وقت اخراج از فتور
می بگویندش مترسید از هلاک
هم مباشید از گناه اندوهناک
شادمان بر جنّت آیید از امید
آنچه بر آن وعده داده می شدید
ما شما را دوستان باشیم و یار
در جهان بودیمتان ناصر به کار
همچنین اندر سرای آخرت
با شما باشیم یار از هر جهت
حاضر است از بهرتان بی گفتگو
آنچه دارد نفسهاتان آرزو
هست در عقبی شما را بی نزاع
آنچه را دعوی کنید از انتفاع
پیشکش در حالتی که باشد آن
از خداوند غفور مهربان
کیست بهتر از ره گفتن از او
که بخواند بر خدا بی گفتگو
باشدش کردار نیکو در فعال
برعلاوه حسن گفتار و مقال
می بگوید که منم از مسلمین
نیست یکسان خوب و بد از روی دین
دفع کن آن سیّئاتی کابتر است
بر نکویی ها که آن نیکوتر است
یعنی ار باشد دو نیکی در نظر
دفع کن بد را به آن کو نیک تر
عفو کن یعنی به پاداش گناه
ور کنی احسان بِه است آن ز انتباه
پس چو بین او و تو باشد عناد
دوستی گردد حمیم و ذو وداد
از نشان حُسن خلق اندر عمل
دشمنی بر دوستی گردد بَدل
داده این خصلت نگردد جز بر آن
که نماید صبر بر رنج و زیان
هم عطاء کرده نگردد این کمال
جز به صاحب بهرة اعظم خصال
ور که دیوت خار وسواسی نهد
گویدت نیکی مکن بر جای بد
پس پناه از شرّ ا و بر، بر خدا
کو بود شنوا و دانا بر شما