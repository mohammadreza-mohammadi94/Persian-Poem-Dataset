آمد آیت کای کسانی کاختیار
هستتان دین یهود اندر قرار
دون مردم گر به زعم خود شما
بر خدا هستید ابناء و اولیا
موت را خواهید پس گر صادقید
مر لقای ربِ خود را شایقید
آرزو نکنند هرگز لیک موت
هست محض دعوی این گفتار و صوت
دستهاشان زآنچه بفرستاده پیش
یعنی اعمالی که مردود است بیش
حق بود دانا بر استمکارگان
وز بلاد ایمنی آوارگان
ای محمّد (ص) گو کز آن موتی کز او
میگریزید او کند ناچار رو
بر شما پس میرسد آن بی خلاف
در وقوعش نیست تعطیل و گزاف
بازگردانیده گردید از قرار
سوی آن دانای پنهان و آشکار
پس خبر بدهد بدآنچه می کنید
مر شما را آن خدای بی ندید
می دهد یعنی به نیک و بد جزا
هر عمل را هست پاداشی سزا