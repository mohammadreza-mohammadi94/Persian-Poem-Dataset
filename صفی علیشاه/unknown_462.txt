پس به وحدانیّت حق بگروید
هم مصدّق بر رسول او شوید
هم دهید از آنچه گرداند این چنین
مر شما را اندر آن مستَخلَفِین
یعنی از مالی که از پیشینیان
بر شما گردید میراث جهان
می نپندارید کآن مال از شماست
بلکه هر مالی که هست آن از خداست
پس به هر مصرف که حق فرموده است
صرف سازید ار نه بر بیهوده است
عبرت از آنان بگیرید اندر این
که نخوردند و نهادند این چنین
از شما هم زود یابد انتقال
بر کسان دیگر این مال و منال
پس کسی کآورده ایمان از شما
مال خود را داده در راه خدا
در دو دنیا هستشان اجری کبیر
خرمنی بدهد به پاداش شعیر
پس شما را چیست کایمان ناورید
بر خدا و بر رسول پاک دید
مر شما را خواند او تا بر خدا
آورید ایمان شوید اهل ولا
چه کنید ار ناورید ایمان به حق
او چه خواند با کتاب از هر نسق
حق نموده اخذ میثاق از شما
هیچ اگر هستید مؤمن بر خدا
اوست آن کو بر رسولِ بنده اش
آیت روشن فرستد خواجه وش
تا ز ظلمات طبیعت با سرور
آورد بیرون شما را سوی نور
حق تعالی او رئوف است و رحیم
بر شما خواهد رسد نور و نعیم
مر شما را چیست کانفاق از ولا
مال خود نکنید در راه خدا
وآنگهی هست از خدای عالمین
جمله میراث سماوات و زمین
نیست یکسان هر نماید مال خویش
از شما انفاق خود از فتح پیش
پیشتر یعنی ز فتح مکه او
داد مال و کرد جنگ او با عدو
خود در انصار و مهاجر این گروه
اعظمند از رتبه و قدر و شکوه
زآن کسان کز بعد فتح مکه مال
داده اند و کرده اند ایشان قتال
جمله را حق وعده داده بی غلو
بر بهشت و بر مثوبات نکو
لیک بس باشد تفاوت در مقام
حق بود دانا بر افعال انام
کیست آن کو وام بدهد بر خدا
وام نیکو، مال خود را بی ریا
پس کند آن مال را بر وی فزون
بدهدش اجری نکو بی چند و چون