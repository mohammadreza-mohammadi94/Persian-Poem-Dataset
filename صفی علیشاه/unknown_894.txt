قوم گفتند ای شعیب البته نیست
فهم بسیاری ز گفتارت که چیست
ما تو را بینیم اندر خود ضعیف
زآن نباشیمت به آزردن حریف
گر نمی بودند قومت از کبار
ما تو را کردیم این دم سنگسار
نه که خوفی بودشان زآن چند تن
بلکه میگفتند ز اغراض این سخن
یعنی اقوام تو باشند از کرام
ناگزیرم آن کسان را ز احترام
تو نه بر مایی عزیز و ارجمند
عزّتت تا مانع آید از گزند
گفت آیا قوم من نزد شما
عزّت ایشان راست افزون از خدا
خود گرفتستید چون آباء پیش
امر حق را از وراء پشت خویش
هست رب من بر آنچه می کنید
مر محیط اعنی بر او باشد پدید
ای گروه من کنید آن را عمل
که بر آن دارید امکان در محل
میکنم من هم بر آنچه موقنم
باشد آن اندر مکانت ممکنم
زود باشد که بدانید این دو کار
چون جزای فعل گردد آشکار
تا عذاب خزی آید بر کدام
هم که می گوید دروغ اندر کلام
منتظر باشید هم من انتظار
با شما دارم عذاب کردگار
چونکه آمد امر ما ظاهر ز غیب
بُد نجات از ما مگر قسم شعیب
وآنکه با او بوده اند از مؤمنان
رحمتی بود این ز ما شان بالعیان
پس گرفت آن کافران را در سبیل
صیحه ای کآن بود بانگ جبرئیل
گفت او مُوتُواْ جَمِیعاً در زمان
جملگی مُردند برجا ناگهان
هر که بود اندر سراها مُرده بود
همچو سنگ افتاده و افسرده بود
آن چنان که گفتی آنجا از انام
در جهان هرگز نبُد کس را مقام
می بدانید اینکه تا جان با تن است
دوری از رحمت بر اهل مدین است
آن چنان که دور گشتند آن ثمود
خود هلاک این هر دو را از صیحه بود