مشرکان یابندتان گر در گذر
بر شما یابند یعنی گر ظفر
مر شما را دشمنانند و عنود
ندهد القای مودّت هیچ سود
برگشایند از کمین، دست و زبان
سویتان بر قتل و دشنام از عیان
دوست می دارند گر کافر شوید
سوی دین سابق خود هم روید
دشمن آن چیزی که باشد خوب تر
خواهد از خصمش کند معیوب تر
خوبتر از دین نباشد هیچ چیز
دشمن آن بیشتر باشند نیز
نفع کی ارحام و فرزندانتان
بر شما هرگز دهند آسانتان
بهر فرزندان مودّت با عدو
تا کنید آن را به نفعی نیست رو
حق جدایی افکند در رستخیز
بینتان باشید کز هم رو گریز
حق بدانچه می کنید از ناگزیر
از عناد و دوستی باشد بصیر
هست در ترک موالات عدو
مر شما را خصلت و خُلقی نکو
اندر ابراهیم بود آن وصف نیک
وآنکه با او بود در خصلت شریک
قوم خود را چونکه گفتند از شما
وآنچه بپرستید بیزاریم ما
جز خدا کو را پرستیدن رواست
نگرویم آن را که معبود شماست
دشمنی و بغض کز قلب است و دست
بین ما شد ظاهر و پیوسته است
تا که ایمان در خدا آرید و بس
کو بود یکتا و با او نیست کس
غیر قولی را که ابراهیم گفت
مر پدر را از تلطّف در نهفت
خواهم از بهر تو آمرزش ز حق
گر بری کردی ز کیش این فرق
از عذاب حق بنتوانم نکو
کز تو سازم دفع چیزی یک تسو
باقی ار مانی به شرک اعنی چنین
نیست استغفار بهر مشرکین
زآنکه مشرک را نیامرزد خدا
پس به ایمان مر تو را گویم دعا
حاصل آنکه چون براهیم غیور
از عدوی حق بری باشید و دور
گفت با اصحابش ای پروردگار
ما توکل بر تو کردیم استوار
هم به سویت بازگشتیم از رجا
بر تو باشد بازگشت ماسوی
می مگردان فتنه ای رب مجید
خود تو ما را بر کسی کو نگروید
یعنی ایشان را مکن غالب به ما
تا شود آن آزمایش و ابتلا
تا نگویند ار بُدند ایشان به حق
کی اسیر ما شدندی با غلق
ده به ما آمرزش ای پروردگار
چون تویی خود غالب و دانا به کار
خود شما را خصلتی باشد حسن
اندر ابراهیم و قومش بی سخن
آنکه را کو بر خدا دارد امید
هم به روز آخر از وعد و وعید
وآنکه رو گرداند از این اقتدا
دوستی با دشمنان آرد بجا
پس خداوند او غنی است و حمید
بی نیاز، استوده ز افعال عبید
هست امید آنکه گرداند خدا
در میان آن جماعت با شما
که شماشان دشمن از دین داشتید
آن مودّت که نمی پنداشتید
حق به هر کاری است قادر بالعیان
هم حق است آمرزگار و مهربان
کرده بُد پیمان خزاعه این چنین
کایمن از آن قوم باشند اهل دین
همچنین بودند ثابت بر عهود
آمد این دربارة ایشان فرود