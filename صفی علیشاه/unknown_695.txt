چونکه انسان را کند مَس، رنج و غم
یا که قحط و ابتلائی بیش و کم
پس بخواند رب خود را بس نکو
بازگردنده بود بر سوی او
بعد از آنکه حق عطاء فرمود باز
نعمتی از خود به وی با اعتزاز
خود فراموش او کند اندر زمان
آنکه حق را خواندی اندر دفع آن
یا رود از یادش آن را که ز پیش
خواند و همتایان گزید او را به کیش
می پرستد هر چه را غیر از اِله
تا کند گمره خلایق را ز راه
گو به کافر تو به کفر خویشتن
باش برخوردار در اندک زمن
زود آید سر همانا روزگار
پس تو خواهی بود از اصحاب نار
آنکه استاده است آیا نیم شب
ساجد و قائم دعاء را نزد رب
می بترسد از عذاب آن سرای
هست امید رحمت او را از خدای
گو بوند آیا مساوی در مقام
آنکه داند وآنکه نادان است و خام
غیر از این نبود که می گیرند پند
زین مثلها عاقلان هوشمند
گر دمی باشی به طاعت با یقین
بِه که عمری بی یقین از ساجدین
مرتضی(ع) در کوفه با قنبر شبی
می گذشت آمد صدای یا ربی
خواند این آیت یکی اندر نماز
کرد پس قنبر توقف زآن نیاز
مرتضی(ع) فرمود چون کردی درنگ
گفت ماندم زین صدا بر جا چو سنگ
گفت او را تا نماند مشتبه
خفتن او باشد از طاعات بِه
چون عیان شد بود ز ارباب نفاق
نیست پس دانا چو نادان در سیاق
گو ز شفقت ای رسول نیک خو
یَا عِبَادِی الَّذِینَ آمَنُواْ
می بپرهیزید از پروردگار
آن کسان را که بود نیکی شعار
اندر این دنیا به احسان ساعیند
غیر نیکی نیست ایشان را پسند
هست ارض حق تعالی بس فراخ
رو به آن آرید از این تنگین مناخ
یعنی از شهری که در وی مضطرید
روی بر شهر دگر زآنجا برید
یا مراد از ارض واسع جنّت است
یا دل پاک از قشور و آفت است
غیر از این نبود که صابر را ثواب
بر تمامی داده گردد بیحساب
کرده صبر اندر بلاء و فقر و درد
یا به طعن دشمنان حرف سرد