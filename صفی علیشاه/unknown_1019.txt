گفت ما هرگز نیاییمت فرود
تا نیاید امر ربّت در ورود
آنچه پیش از ما و بعد از ماست آن
وآنچه باشد این و آن را در میان
حاصل آنکه رهن امر حضرتیم
بی ز امرش خارج از هر نسبتیم
هم فراموشی ندارد هرگز او
میفرستد وقت خود ما را به تو
او پدید آرنده ارض و سماست
وآنچه در مابینشان از چیزهاست
پس پرستش کن تو در هر حالتش
هم شکیبا باش اندر طاعتش
یعنی ار دانستی آن خلاّق فرد
مر فراموش ایچ شیئی را نکرد
در عبادت باش پس ثابت قدم
هم مباش از طعن بدگویان به غم
دانی اش آیا سمیتی در مقام
کو بود االله یا رحمان به نام
حق تعالی این دو نام مستطاب
داشت از نابخردان اندر حجاب
تا کسی ننهد مر آن را بر بتان
یا به چیزی غیر ذات بی نشان
یا کسی را دانی اندر ماخَلَق
که بود بر نام و وصفی مستحق
چاره پس نبود ز تسلیم و رضاء
اندر احکامی کز او باشد قضاء
یا ولید بن مغیره یا اُبی
گفت ز انکار و تعجب با نبی
کاستخوان ما شود زآن پس که خاک
زنده گردد باز زین ما راست باک
آمد این آیت که گوید آدمی
بعد مردن زنده گردیم این همی
پس برون آورده گردیم از قبور
این بود از عقل نزد ما به دور
یاد آیا نکند انسان که ز طین
آفریدیم آدمی را پیش از این
اندر آن دم هم نبود او هیچ شیء
خواستیمش چونکه زنده گشت و حی
پس به آن پروردگار تو قسم
حشر با دیوانشان سازیم هم
حول دوزخ پس کنیم احضارشان
کآمده باشند بر زانو چنان
پس برون از هر گروه آریم ما
آنکه را سرکش تر است او بر خدا
پس یقین ماییم داناتر بر آن
که به دوزخ اولی اند آن مردمان
از شما نبود جز آنکه او به نار
گشته وارد و این است حتم از کردگار
پس دهیم ارباب تقوی را نجات
ظالمان را واهلیم اندر فوات
یعنی اندر دوزخ و آن غمکده
همچو مردانی به زانو آمده
چونکه خوانده می شود بر مشرکان
آیتی کآن روشن است اندر بیان
گوید آن کو نگرویدند از ظلام
مؤمنان را زین دو فرقه به کدام
یعنی از ما و شما بهتر کدام
از غناء و مجلس و ملک و مقام