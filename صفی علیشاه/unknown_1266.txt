گو تخاصم می کنید آیا ز کین
در خدا و علم غیب و امر دین
اوست بر ما و شما جمله خدای
جمله مصنوعیم او را ز اقتضای
هست مر اعمال ما از بهر ما
هم عمل های شما بهر شما
ما مر او را مخلصیم و خالصیم
چون شما نی در عملها ناقصیم
یا که میگویند ابراهیم بود
یا خود اسماعیل و اسحاق از یهود
هم دگر یعقوب و اسباطش تمام
خارج است از عقل و برهان این کلام
گو شما دانید این را یا خدا
کوست دانا بر همه جهر و خفا
کیست ظالم تر از آن کو از ستم
داشت نزد حق شهادت مکتتم
شاهدید و پردة غفلت زنید
نیست حق غافل از آنچه می کنید
یعنی آگاهید از حکم کتاب
که رسول است احمد (ص) از حق بالصواب
یعنی آگاهید کاحمد(ص) برتر است
بر تمام انس و جان پیغمبر است
وآنگهی پوشید چشم از کردگار
زآنچه دانید از گواهی آشکار
تلک امّة قد خلت آمد بیان
نیست بر تکرار حاجت ذکر آن