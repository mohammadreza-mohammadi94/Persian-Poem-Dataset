داد رخصت آن کسان را کردگار
که به دل دارند میل کارزار
زآنکه اِستم دیده گشتند آن کسان
پس خدا قادر بود بر نصرشان
آن کسانی کز دیار و دار خویش
مر برون کرده شدند از ظلم بیش
غیر حق یعنی به عدوان و ستم
خارج از بیت و بلد گشتند هم
جز که می گفتند رب ما خداست
بودشان تقصیر یعنی قول راست
معترف بودند بر توحید حق
مشرکان را بود از این انکار و دق
دفع کردن ور نبود از دادگر
مردمان را بعضی از بعض دگر
یافتی بیع و صوامع انهدام
دیر رهبانان و ترسایان به نام
هم کلیسای جحودان بُد خراب
که به صلوات است مذکور از کتاب
هم مساجد کاندر آنها از شئون
یاد کرده نام حق شد بر فزون
پس کند یاری خدا بر هر که او
میکند یاری خدا را او نکو
حق به نصرت ها قوی است و عزیز
قادر و غالب بر اعداء جمله نیز
آن کسانی کز ثبات دینشان
در زمین دادیم ما تمکینشان
داشتند از بندگی بر پا صلات
هم بدادند از عبودیّت زکات
آمر اندر نیکویی ها آمدند
ناهی از هر زشتی ای در دین شدند
هست مر حق را سرانجام امور
تا چه از مشیّت نماید در ظهور
گر تو را تکذیب ایشان می کنند
پیش از ایشان هم به تکذیب آمدند
قوم نوح و عاد و هم قوم ثمود
قوم ابراهیم و لوط با نمود
و اهل مدین باز هم موسی به لوم
همچنین تکذیب کرده شد ز قوم
مُهل پس دادیم ما بر کافران
تا زمانی که رسد آجالشان
باز بگرفتیمشان چون است پس
ناپسندی ما بر ایشان هر نفس
پس بسا از اهل شهر و ده که ما
کرده ایم آن را هلاک از هر کجا
وآنگهی بودند ظالم بیسخن
پس فتادندی به عرش خویشتن
یعنی اندر سقف های خود همه
بود این پاداش کفر و مظلمه
چاهها در هر محل باشد فزون
نیست کس تا آب از آن بکشد برون
کوشک ها بس عالی و افراخته
جملگی از ساکنان پرداخته