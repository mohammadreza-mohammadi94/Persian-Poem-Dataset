ای گروه مؤمنان و اهل قبول
در هر آن امر از خدا و از رسول
بر شما نبود که تا پیشی کنید
خودسری و فکرت اندیشی کنید
این بود دور از موالات و ادب
که تقدّم بر نبی (ص) جویید و رب
اندر این آیت سببها بر نزول
گفته اند ارباب تفسیر و اصول
زآن یکی که از پیمبر گر کسی
پرسشی می کرد اندر مجلسی
پیش از آن کآید پیمبر در خطاب
می نمود اقدام هر کس بر جواب
یا که پیش از مصطفی (ص) در کارها
رأی می دادند از گفتارها
لیک این حکم است عام اندر سبب
سبقت از شاهان بود دور از ادب
می بترسید از خدا اندر حضور
تا از او گیرید سبقت در امور
او بود شنوا و دانا هر زمان
بر مقال و بر فعال بندگان
مؤمنان لَاتَرْفَعُواْ أصوتَکُم
فوق آواز پیمبر ز اُشتلم
همچنین لَا تَجهَرُوا بِالْقَولِ لَه
همچو خواندن بعض را بعضی به ره
می زند فریاد از راه و دکان
کای فلان تا آیمت بر جا بمان
این بود دور از نشان تربیت
مردمی را نیست این خُلق و صفت
می زدند در کوچه اعرابش صدا
کای محمّد(ص) من فلان شیخم درا
این بود در عامه هم زشت و نژند
تا چه جای خاصگان ارجمند
گر عزیزی را ز پشت خانه اش
کس بخواند، خواند او دیوانه اش
تا چه جای شهریار و سروری
یا امام و رهبر و پیغمبری
نام او هم بر لب آوردن خطاست
جز به توقیر و تعظّم وین سخاست
زآن عملهاتان شود نابود و فوت
از خلاف رسم یعنی رفع صوت
نیستید آگاه و دلتان غافل است
زینکه اعمال شما زین باطل است
وآن کسان که صوت خود سازند نرم
نزد پیغمبر مگر ز آزرم و شرم
این گروهند آنکه آن خلاّق جان
کرده دلهاشان به تقوی امتحان
هستشان آمرزش و اجری عظیم
در دو دنیا از ره امید و بیم
آن کسان که می کنند ایشان ندا
مر نبی را از برون حجره ها
اکثری ادراکشان ز ایشان کم است
کی بهائم را نشان آدم است
گر شکیبایی نمودند اندکی
سویشان آیی تو بیرون تا یکی
بهر ایشان بود بهتر کت ندا
برزنند ایشان ز بیرون سرا
حق بود آمرزگار و مهربان
بر کسی کو توبه کرد از فعل آن