اندر آن روزی که در هر امتی
شاهد انگیزیم ما بر حجتی
سویشان از نفسشان بی اشتباه
هم تو را آریم بر ایشان گواه
بر تو قرآن را فرستادیم ما
که بیانی روشن است و رهنما
بهر هر چیزی که باشد بالیقین
رحمت است و مژده بهر مسلمین
می کند بر عدل و احسان امر حق
هم عطاء دادن به خویشان بیغلق
میکند از منکر و فحشاء و بغی
نَهیتان اندر مقام امر و نهی
می دهد پند او شما را بی گزند
تا از او شاید شما گیرید پند
هم کنید از جان وفاء بر عهد او
عهد چون بستید با او بس نکو
مشکنید ایمانِ خود را در قرار
چونکه کردید آن قسم ها استوار
می بگرداندید حق را یا انام
ضامن خود بر قسم ها بالتمام
بر هر آنچه می کنید او آگه است
از یمین و عهد و نذر از هر چه هست
لَا تَکُونُواْ کَالَّتِی نَقَضَت تو را
کافی است از قبح نقض عهدها
چون زنی یعنی مباشید آنکه بافت
ریسمانها پس گشود و می شکافت
بعد از استحکام کآن می داشت تاب
پس مباشید آن چنان در انتساب
یعنی آنسان که بگیرید آن یمین
بر خیانت یا دغل با آن و این
عهد و سوگندی که باشد بینتان
بر خیانت ناورید اندر میان
زآنکه می باشند قومی بیشتر
از عدد وز مال از قوم دگر
غیر از این نبود که حق در امتحان
آزماید مر شما را خود بدان
تا نماید بر شما در رستخیز
آنچه در وی مختلف بودید نیز
ور که خواهد حق تعالی بی ستوه
مر شما را هم نماید یک گروه
لیک خواهد هر که را گمراه او
میگذارد هم به گمراهی فرو
وآنکه را خواهد شود هم رهنما
تا شود پرسیده هر کس در جزا
هم مگیرید آن قسمها که بود
بینتان از مکر و غدر از بیرشد
پس بلغزد گامتان زین شوم کار
بعد از آنکه گشت در ره استوار
هم چشید اندوه و رنج از آن سبب
که بماندید از ره حق در طلب
وآن عذابی بر شما باشد عظیم
نی در آن سودی به جز اندوه و بیم