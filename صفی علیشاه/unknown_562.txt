همچنین تکذیب کردند از عناد
مرسلین را بی تأمل قوم عاد
چون برادرشان بگفت اعنی که هود
از خدا آیا نترسید و حدود
من رسولم از خداوند رفیع
پس بترسید و شوید از من مطیع
من نخواهم از شما مزدی یقین
هست مزدم با خدای عالمین
بر بلندی ها کنید آیا بناء
خانه ها، لغو و عبث بی اقتضاء
حوضهای آب می گیرید سخت
یا قصور و باغهای پر درخت
گوییا باشید جاوید اندر آن
سختگیری پس نمودید ای سران
سختگیری های جبّارین به خلق
بی شفقت چون سگی کافتد به دلق
پس بترسید از خدا و پیروی
هم کنید از من به وجه مستوی
می بترسید از خداوند احد
که شما را کرده از هر ره مدد
آن مددها را شما دانید هین
که نمود او خود به اَنعام و بنین
بوستان ها چشمه های پر ز آب
بر شما ترسم من از یوم عذاب
قوم گفتندش مساوی نزد ما
گفتن و ناگفتنت شد وعظها
اینکه بپرستیم ما خود این بتان
نیست غیر از عادت پیشینیان
ما به عادت ها معذّب نیستیم
پس ورا دادند بر تکذیب بیم
پس نمودیم آن جماعت را تباه
اندر این باشد نشانی ها به راه
بیشتر ز ایشان نبودند از یقین
بر خدا و بر رسول از مؤمنین
غالب است و مهربان پروردگار
بر عذاب و بر ثواب خصم و یار