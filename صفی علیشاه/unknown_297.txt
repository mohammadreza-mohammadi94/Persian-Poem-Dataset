بر تو هیچ آمد حَدیث غاشیه
واندر آن روز از وُجُوه خاشِعَه
رویها باشند یعنی ترسناک
اندر آن روز پر از تشویش و باک
اهل دوزخ راست شغلی بر حسب
که در آن بکشند بس رنج و تعب
اندر آورده شوند از اضطرار
در میان نار گرم پر شرار
ز آب چشمۀ گرم نوشند آن جمیع
نیستشان مر خوردنی جز از ضَریع
وآن گیاهی خاردار از حاصل است
میوة آن جمله سمّ قاتل است
روی ها باز اندر آن روز است هم
تازه و خرم ز آثار نعم
راضی از اعمال خود کآورده اند
در بهشت عالی و آن کرده اند
اندر آنجا نشنوی یا نشنوند
لغو و هم بیهوده یا قولی نژند
چشمه ها جاری در آن لاینقطع
تخت های بس بلند و مرتفع
کوزه ها بی دسته آماده همه
در مقام خویش بنهاده همه
هِشته بالش های بر هم متصل
فرش ها فاخر فکنده معتدل
ننگرند آیا بر اشتر که چسان
آفریده گشته با جثّۀ چنان
پیش طفلی می شود آن گونه رام
میکشد او را به بصره تا به شام
پس تعجب نیست زآن قصر و سریر
کاهل جنّت را بر افتاده به زیر
هم به سوی آسمان می ننگرند
که چسان برداشته گشت و بلند
هم به سوی کوه ها کافراشته است
سر به اوج آسمان برداشته است
هم به سوی ارض تا چون گشته پهن
جای هر کس را در آن بی ترس و وهن
پس تو گو پند ای محمّد (ص) غیر از این
نیست که تو پند ده باشی یقین
تو بر ایشان مر مسلط نیستی
تا که بر اجبارشان خود بایستی
جز که هر کس رو بگرداند ز پند
بعد تذکیر اوست کافر هم نژند
حق تعالی پس کند او را عذاب
آن عذابی کوست اکبر در حساب
آن کسان را سوی ما باشد ایاب
پس دگر بر ماست ایشان را حساب