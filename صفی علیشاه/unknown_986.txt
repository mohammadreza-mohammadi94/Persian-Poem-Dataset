بر شما نامد خبر آیا که بیش
زآن کسان که از شما بودند پیش
از قبیل نوح و عاد و هم ثمود
وآن کسان کز بعدشان آمد به بود
کس نداند آن جماعت را عدد
از فزونی جز خداوند احد
قرنها بودند و ز اهل آن قرون
کس خبر جز حق نداد از چند و چون
می بیاوردند بر پیشینیان
بیّناتی انبیاء از هر نشان
پس بگردانند ز انکار و حسد
دستهای خویش بر افواه خود
نگرویدستیم گفتند آنچه را
که فرستاده شدید آن را به ما
یعنی اندر زعم خود نیک اخترید
وز خدا بر ما شما پیغمبرید
ما در آن باشیم بر شک و گمان
که شما خوانید خود ما را بدان
پس بگفتند آن رسولان بی هوس
ما شما را بر خدا خوانیم و بس
هست آیا در وجود او شکی
کی کند شک در خدا ذی مدرکی
آفریننده سماوات و زمین
شک کند در وی مگر بی عقل و دین
مر شما را خوانده او بر دین و راه
تا بیامرزد شما را از گناه
باز پس دارد شما را در عذاب
تا به وقت نام برده از حساب
قوم گفتند آن رسولان را دگر
نیستید الاّ شما چون ما بشر
بازمان خواهید دارید از جفا
می پرستیدند زآنچه آباء ما
حجتی آرید بر ما پس متین
این است فَأتُونَ بِسُلْطانٍ مُبِین
باز گفتند آن رسولان قوم را
ما نه ایم الاّ بشر همچون شما
لیک حق منّت گذارد از وداد
بر هر آن عبدی که خواهد از عباد
نیست ما را حجتی کز اقتراح
آن شما خواهید از ما بی صلاح
جز که آن باشد به فرمان خدا
بی ز امرش نیست راهی بر هدا
هر نبی را معجزی گردیده خاص
جز بر آن او را نباشد اختصاص
تکیه ما را نیست جز بر امر حق
هر چه او بنوشته خوانیم از ورق
پس توکل مؤمنان را بر خداست
بی توکلّ نیست کس بر راه راست
چیست ما را که توکل ناوریم
بر خدای خود کز او روشن فریم
یعنی او بنموده بر ما راه راست
هم به دست او زمام کارهاست
صبر، ما با الله کنیم از اعتماد
بر اذیّتها که بینیم از عباد
بر خدا باید توکل پس کنند
واندر آن باشند راسخ و ارجمند
بر رسل گفتند کفار از عیان
کز زمین خود کنیم اخراجتان
عود یا بر ما کنید از روی کیش
یعنی اندر ملت و آئین پیش
پس قسم خوردند تا از این دو کار
خود یکی واقع شود اندر قرار
پس بر ایشان وحی آمد با قسم
بر هلاک اهل ظلم از ذوالکرم
کرد خواهم یعنی ایشان را هلاک
جسمشان ویران کنم، جان را هلاک