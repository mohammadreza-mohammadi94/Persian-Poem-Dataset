یاد کن روزی که اندر وصف او
گفت یَحشُرُهُم کَأن لَّم یَلْبَثُواْ
گویی آنها را نبودستی درنگ
جز کمی از روز اندر جای تنگ
منبعث آن دم که گردند آن حشر
آشنا باشند هم با یکدگر
لیک از هول قیامت ناگهان
میکنند از خود فراموش آن زمان
خود به خسرانند تکذیب آوران
بر لقاء الله در آن روز گران
می نبودند آن کسان ره یافته
رو ز ایمان بودشان برتافته
برخی از آن گر نماییمت عیان
وعده بنمودیم کآن بر کافران
از عذاب و انتقام و سوء حال
که به ایشان می رسد بی احتمال
خاطر فرخنده ات یابد شفاء
فعل را دانی که هست از پی جزاء
قبل از آن رؤیت وگر یابی وفات
پس به سوی ماست برگشت از جهات
پس خدا بر فعلشان باشد گواه
تا از او چبود جزای هر گناه
بهر هر قومی رسولی از خدا
بود کایشان را به حق بُد رهنما
پس چو آمد سوی ایشان آن رسول
ره به تکذیبش زدند از ناقبول
بین ایشان پس هم از ربّ العباد
حکم کرده شد به وجه عدل و داد
زآنچه واصل شد به قوم از واردات
وآن رسول از حق نبودش جز نجات
بر فعال خویش سنجیده شوند
تا مباد ایشان ستم دیده شوند
روز محشر هر نبی با امتش
آید اندر داوری در حضرتش
پس نماید حکم بی ظلم و ستم
در میانشان آفریننده امم
کافران گویند تا کی آن عذاب
که به ما شد وعده آیا با شتاب
صادق ار باشید در گفتار خود
چون نمی آید به ما آن روز بد
مشرکان مکه می گفتند این
در جواب مؤمنان و ارباب دین
زآنکه می دادند ایشان بیمشان
بر عذاب و قتل و اَسر از هر نشان
گو که من بر نفس خود مالک نی ام
ضرّ و نفعی را که مملوک وی ام
جز که چیزی بهر من خواهد خدای
تا که گردم مالک آن را ز اقتضای
هر چه باشد مقتضی با حکمتش
هم کند ظاهر ز غیب مشیّتش
هر گروهی راست وقتی در عذاب
چونکه ایشان را رسد وقت عِقاب
پس نباشد هیچ چون آید زمان
اندکی تأخیر و تقدیم اندر آن
گو شما دیدید آیا گر عذاب
بر شما روز آید آن یا وقت خواب
بر چه منوال است چون گردد پدید
پس ز استعجال آن نادم شوید
بر چه چیز از وی کنید اکنون شتاب
مر گنهکاران که دورند از ثواب
بعد از آن آیا که گردد آن عیان
خود شما آرید هیچ ایمان بدان
هم به تحقیق آنکه ز استهزاء شتاب
می نمودند آن زمان بر این عذاب
پس بدیشان گفته خواهد گشت هم
که به خود کردند از عصیان ستم
نک چشید از آن عذاب مستدام
که بود آلام و رنجش بر دوام
خود جزاء داده شوید آیا شما
جز بر آنچه کسب کردید از جفا
از تو می جویند از قرآن خبر
کآن بود آیا حق از هر رهگذر
باشد این دعوی تو را بر حق و راست
وین کلامی کآوری گفتِ خداست
گو که آری، بر خداوندم قسم
کآن بود حق بی گزاف و بیستم
آنچه میگویم بود بر صدق و حق
نیست هیچم حرفی از خود در ورق
هم شما عاجز کنندة حق نه اید
پیش امر حق تعالی لاشیء اید
ور که باشد بهر هر نفسی که او
کرده بر خود ظلم از زشتی خو
آنچه در ارض است از مال و منال
فدیه بدهد تا که برهد از نکال
کی شود ز ایشان قبول ذوالکرم
می بپوشند از هواداران ندم
سرزنش تا نکند از ایشان کسی
زآنچه دارند از پشیمانی بسی
اوفتند از حسرت اندر پیچ و تاب
چونکه بینند آن کسان روی عذاب
حکم کرده می شود بر عدل و راست
بین ایشان بی ز کم و بی ز کاست
نیست هم کایشان ستم دیده شوند
در عملها چونکه سنجیده شوند
می بدانید ای نکه هست از حق یقین
آنچه باشد در سماوات و زمین
پس نباشند آن کسان دارای شیء
تا که خود را واخرند از غم به وی
می بدانید اینکه وعده اوست حق
لیک نادانند اکثر زین فرق
او نماید زنده، میراند دگر
هم به سوی اوست برگشت و مفر