خود گمان کردند آیا از غرض
آن کسان که هستشان در دل مرض
آنکه هرگز کینه هاشان را خدا
ناورد بیرون نسازد برملا
بر تو بنماییم اگر خواهیم ما
با علامات آن کسان را هر کجا
تا که بشناسی تو ایشان را تمام
هم به سیما هم به گفتار و کلام
حق بود دانا بر اعمال شما
آزماید بر جهاد آن جمله را
تا مجاهد را بداند کیست باز
هم گذارد صابران را امتیاز
آزماید همچنین اخبارتان
آنچه گویید اعنی از کردارتان
آن سخنها کز قبیح و از حسن
از شما صادر شود در هر زمن
حفص با نون خوانده است این هر سه را
آزماییم اعنی ایشان را بجا
نگرویدند آن کسان که ز انتباه
داشتندی باز خلقان را ز راه
با نبی کردند خصمی در نهان
بعد از آنکه گشت روشن راهشان
گشته بُد ظاهر مر ایشان را هدا
یافتند احمد(ص) شه است و مقتدا
بر خدا نارد ضرر چیزی و زود
خواهد او اعمالشان باطل نمود
ای گروه مؤمنان اندر قبول
طاعت آرید از خدا و از رسول
باطل و فاسد نسازید از ریا
یا ز سُمعه آن عملهاتان شما
آن کسان که بر خدا کافر شدند
مردمان را از ره حق وازدند
پس بمردندی به کفر و کینه ها
هرگز ایشان را نیامرزد خدا
پس نگردید ایچ سست از کارزار
هم نه بر اصلاحشان باشید یار
می نخوانید اعنی ایشان را به صلح
نیست حاصل کفرکیشان را به صلح
وآنگهی که برتر و غالب ترید
با شما باشد خدا و صفدرید
حق نسازد ناقص اعمال شما
هم نبُرّد از ثواب و از جزا