نیکویی گر می کنید آن نیکویی
بر نفوس خود کنید از پیروی
ور کنید از بد وبالش بر شماست
فعلها راجع به فاعل در جزاست
مرتضی(ع) فر مود من هر گز به کس
نه بدی کردم نه نیکی یک نفس
پس بخواند این آیه در اثبات مرد
با خود اعنی می کند خلق آنچه کرد
پس چو آید وعده دیگر به پیش
مر شما را در عقوبت های بیش
فرقه ای دیگر ز روم اندر رسد
روی هاتان تا نماید زشت و بد
سوی بیت المقدس آیند آن چنان
کآمدند از پیش آن ایرانیان
تا هلاک و نیست سازند آنچه را
که بر او گردند غالب هر کجا
شاید آنگه بر شما پروردگار
رحم فرماید ز فضل بی شمار
نوبت دیگر ار هم گردید باز
باز هم کردیم ماتان ز اعتزاز
یعنی آید بر شما رنج دگر
ذلت و خواری ز سابق بیشتر
هم بگردانیم دوزخ را حصیر
ما ز بهر کافران اندر مصیر
هادی این قرآن بود بر راه راست
یعنی اسلام اَقوَم آن از راه هاست
مژده بدهد مؤمنان را این نوی
بر هر آنچه می کنند از نیکویی
هستشان اجری بزرگ از کردگار
در قیامت بر جزای فعل و کار
وآن کسان کایمان به روز آخرت
نیستشان هم بر عِقاب و مغفرت
کرده ایم آماده ما از قهرشان
خود عذابی دردناک از بهرشان
آدمی خواند خدا را در غضب
بر شرور آنسان که در خیر از طلب
حق اجابت نکند آن را از ولاء
ور نه مستأصل شود او زآن دعاء
هست انسان بس عجول اندر امور
می شتابد در طلب هر سو چو مور
روز و شب را خود بگرداندیم ما
دو علامت بهر اظهار و نُما
آیتی را محو پس کردیم زود
ظلمت شب یعنی از خور در شهود
آیت دیگر نمودیم آشکار
روز را یعنی عیان در روزگار
تا شما جویید اندر روشنیش
در معیشت فضلها از رب خویش
تا بدانید از شمار سالها
هم حساب کارها و آجالها
از هر آن چیزی که دارید احتیاج
ما بیان کردیم آن بی اعوجاج
لازم اندر گردن هر آدمی
فعل او کردیم ما در محکمی
رزق او یا لازم است از ذوالمنش
عهدة آن فعل یا در گردنش
آوریم او را برون در رستخیز
صفحۀ یَلْقَیهُ مَنشُور از تمیز
نامۀ خود را بخوان از نیک و بد
خود تویی بر کرده های خود سند
بر تو امروز است نفس تو حسیب
هم تو را ز افعال خود باشد نصیب