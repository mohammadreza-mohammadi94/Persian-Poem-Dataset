گو کنم آیا شما را من خبر
از نکویی های نیکان در سیر
آن کسانی کز خدا دارند خوف
روحشان بر حسن دین باشد به طوف
هستشان از رب، بهشت و شهرها
جاری اندر زیر هر یک نهرها
هست آن جنّات اخلاق و صفات
نهرهای جاری آمد واردات
وآن کسان باشند جاوید اندر او
جفتهای پاک و حالات نکو
هست رضوانشان ز حق ، یعنی رضاست
آنکه بینا بر عباد اندر خفاست
ربّنا گویند آن قوم از ادب
کاهل ایمانیم و آمرزش طلب
ده به آمرزش ره ، ای غفارمان
هم نگهدار از عذاب نارمان
صابرین و صادقینند آن گروه
که نیایند از اطاعت بر ستوه
صابر اندر امر و نهی کردگار
راستگو در فعل و ترک از اختیار
قائمند و دائم اندر بندگی
می دهند اموال خود در زندگی
مالها بهر رضای حق دهند
تا که دین را قوّت و رونق دهند
اندر اسحارند آمرزش طلب
هر دم افزایند بر عشق و ادب
از ذنوب هستی خود لا شوند
باقی اندر هستی مولی شوند