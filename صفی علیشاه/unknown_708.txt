پس روان گشتند و گفتند از غلو
بر خدایانتان أنِ امشُواْ وَاصبِرُواْ
این است چیزی حادث و آراسته
بهر ما دهر این نوائب خواسته
یا بود مقصود از شَیء یُرَاد
اینکه او دارد اراده بر فساد
ما ز ملتها بنَشنیدیم این
در بیان حتی ز دین آخرین
دین عیسی هم که آخر ملت است
بر ثلاثه نی به وحدانیّت است
نیست این توحید کو د ریافته
جز که از پیش خود آن بر بافته
گشته قرآن نازل اندر جستجو
از میان ما قریش آیا بر او
زآنکه خود را از شرف که داشتند
اشرف از وی باز می پنداشتند
پس کتاب ار می شدی نازل ز حق
از چه بر اشرف نیامد زین فرق
بل نه آن باشد که گویند از ستم
که محمّد (ص) بافته است آن را به هم
بلکه در شکّند ایشان از کتاب
اینکه باشد از من آن وحی و خطاب
غالباً باشد ز حقد انکارشان
وز خلاف معتقد گفتارشان
نی چشیدستند بل ایشان هنوز
آن عذاب من که باشد کفر سوز
نزد ایشان است آیا برقرار
مخزن بخشایش پروردگار
آن خدای غالب بخشنده، کو
هر چه خواهد، هر که را بخشد نکو
یا که شاهیِ زمین و آسمان
وآنچه مابین است باشد زین کسان
پس بیاید تا به بالا بر روند
در معارج تا به عرش اندر شوند
نظم عالم تا دهند ایشان ز کل
وحی بفرستند و آیات و رسل
وآنکه ایشانند جُندی بی ز قدر
منهدم، بشکسته ایشان روز بدر
از قبیل آن گُره که بی درنگ
با رسولان خدا کردند جنگ
نیست این تکذیب مخصوص توهین
پیش هم کردند تکذیب این چنین
قوم نوح و عاد و فرعون، آنکه بود
صاحب اوتاد، هم قوم ثمود
قوم لوط اصحاب ایکه از خبر
می نبودند آن جماعت سر به سر
جز که می کردند تکذیب رسل
زآن معذّب آمدند از جزء و کل
بر سزایش بود ایشان را عِقاب
گشت واجب بهرشان از ما عذاب
این جماعت هیچ نکشند انتظار
جز که یک فریاد را بر انحصار
نیست آن ی ک صیحه را هیچ از فَوَاق
واقع آ ن البته گردد در سیاق
گفته بود آن شه که مشرک را دهند
نامه اش بر دست چپ ناسودمند
قوم گفتی رَبنَا عَجِّل لَّنَا
قِطَّنَا قَبلَ الْحِسَاب اندر بنا
ای خدا بشتاب اندر آن وعید
که دهد بر ما محمّد (ص) بر شدید