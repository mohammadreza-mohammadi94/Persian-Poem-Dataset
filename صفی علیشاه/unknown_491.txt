ما یقین دادیم موسی را کتاب
یار او کردیم هارون ز انتساب
تا که باشد یار او ز اسرارها
هم برادر هم مُمِدّ در کارها
پس بگفتیم این زمان باید روید
سوی قوم قبطیان سخت و شدید
آن چنان قومی که بر آیات ما
کرده تکذیب و برونند از ولا
وازدند آن قوم سر ز ایشان به گاه
پس نمودیم آن جماعت را تباه
هم گروه نوح را از جزء و کل
چونکه بنمودند تکذیب رسل
غرقشان کردیم و گرداندیم باز
بهر مردم آیت ایشان را بساز
ظالمان را شد مهیّا در هلاک
در جهان از ما عذابی دردناک
همچنین عاد و ثمود و قوم رَس
قرنها که بودشان مابین بس
بینشان یعنی ز اهل قرنها
بس تبه کردیم در هر قرن ما
هم زدیم از بهر هر یک ما مثل
نیست فرمودیمشان اندر محل
آمدند افزون قریش اندر دهی
که بر آن بارید باران ناگهی
بارش بد، سنگ یعنی ز آسمان
وآن بُدند اهل سدوم اندر نشان
پس نبودند آنکه آیا در مرور
بنگرند آن بلکه دیدند از قصور
یعنی از چشم بصر نه از چشم دل
می بدیدند آن مکان را متصل
بی توقع بلکه بودند از نشور
زآن ندیدند آن ز چشم عقل و نور
چون تو را بینند نی گیرند چند
جز کسی کو راست درخور ریشخند
کاین بود آن کس که گشت از حق رسول
می برانگیزاند حقش در نزول
بود نزدیک اینکه بر ناگاهمان
از خدایان سازد او گمراهمان
گر نه آن بودی که صبر ما بر آن
کردمان ثابت به وجه امتحان
زود دانند این چو بینند آن عذاب
کیست گمره تر ز ره در انتساب
دیدی آیا آنکه بگرفت او اِله
مر هوای خویش را بی اشتباه
پس تو باشی خود بر او آیا وکیل
تا به عنفش باز داری از سبیل
بل تو پنداری که ایشان بشنوند
قول حق را یا تعقل می کنند
نیستند الاّ چو اَنعام این گروه
بل بتر از چارپایان از وجوه