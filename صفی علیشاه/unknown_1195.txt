نیست جرمی در طلاق از بهر کس
گر دهید ازواج را ناکرده مس
یا که دادید آنچه عین فرض بود
بر شما از مهر نسوان قرض بود
بهره ور سازیدشان از مال خود
موسِع و مقتِر به قدر حال خود
از متاعی کآن بود معروف و حق
واجب آمد محسنان را این نسق
آنکه خواهد با نکویی خو کند
کار فرض و مستحب نیکو کند
چیست معروف آنکه بر اجحاف نیست
اندر او تقصیر یا اسراف نیست
ور که می بدهید ایشان را طلاق
پیشتر از دخل نزد اتفاق
بر شما از حقشان بود آنچه فرض
کرد می باید اداء مانند قرض
نصف آنچه بر شما آن فرض بود
جز که بخشند آن به چاره یا ز جود
واگذارد یعنی آن را ذی حقش
تا نکاهد از رواج و رونقش
مهر خود را بهر نفعی واگذاشت
که امیدی هیچ از آن شوهر نداشت
واگذارد تا هم او را شوهرش
که به دست اوست عقد و منظرش
ور که از وی بگذرند آن انسب است
هم به دانش هم به تقوی اقرب است
هم فرامش تا نباشد فضل ها
در میانتان وآن بها و بذلها
می نمایید آنچه از برنا و پیر
حق بر اعمال شما باشد بصیر