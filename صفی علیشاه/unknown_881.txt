بعد از ایشان هم فرستادیم زود
موسی و هارون به فرعون عنود
یعنی از بعد رسولان بالوضوح
کآمدند آنها پیاپی بعد نوح
بعد آنها سوی فرعون آمد ند
موسی و هارون ز حق بر وعظ و پند
با علاماتی بزرگ از نزد ما
چون ید بیضاء و تورات و عصا
وآن گُره گردن کشیدند از قبول
جرمشان چون بود حاجب بر عقول
پس چو آن هنگام آمد قول حق
سویشان از نزد ما بر یک نسق
پس بگفتند این است سحری آشکار
گفت موسی از تعجب و اعتبار
امر حق را کآمد از حق بر شما
سحر می گویید آیا ز اجترا
این نه جادو بلکه آیات حق است
جادویی ها ز آیتم بی رونق است
مانم آیا من بر آن جادوگران
کآیتم روشن تر است از اختران
من نه جادوگر، رسول حضرتم
خوار گردد جادو ییها ز آیتم
جادویی باشد سراب ار مردمی
چیست آن با کوثری و قلزمی
من به جادویان کجا باشم شبیه
این نگوید غیر نادانی سفیه
ساحران فیروز و غالب کی شوند
پیش بحر این قطره ها لاشیء شوند
می بگفتند آمدی آیا به ما
بازمان تا داری از راه و رجا
بازگردانی از آنچه بیگمان
یافتیم آباء خود را ما بر آن
تا که باشد کبریائی همچنین
مر شما را بعد ما اندر زمین
ما شما را نیستیم از پیروان
هم نیابید آنچه خواهید از جهان
گفت فرعون آورید از هر کجا
ساحری دانا مرا بر مدعا
ساحران را جمع کردند آن چنان
که بیان گردید در اعراف آن
پس مقابل چون شدند آن ساحران
گفتشان موسی در اندازید هان
آنچه را کافکندگانید از فنون
تا شود پیدا حق از باطل کنون
پس چو افکندند جادویان ز کف
ریسمانها و عصاها هر طرف
گرم شد زیبق به شکل مارها
آمد اندر جنب و جو ز اطوارها
گفت موسی آنچه را کآورده اید
هست سحری ک این چنین خود کرده اید
زود باشد که خدا سازد تباه
آنچه ظاهر کردهاید از اشتباه
زآنکه حق نارد به اصلاح و ثبات
کارهای مفسدان را از جهات
لیک من خود عزم آنسان کرده ام
تا کند ثابت هر آنچه آورده ام
زآن سخنها که به من فرموده او
راه نصرتها به من بنموده او
گرچه زآن باشند کاره مجرمان
اوست وافی عهد خود را بی گمان
پس نیاوردند ایمان خود به وی
جز که فرزندان قومش پی به پی
وآن چنان بودی که چون با بیّنه
سوی مصر از مدین آمد یک تنه
کرد دعوت او بر اسرائیلیان
جز جوانان ز او نپذرفتند آن
زآنکه از فرعونشان می بود بیم
وز ملأ کافتند در فتنه عظیم
بود مر فرعون طاغی در زمین
هم ز حد بگذشتگان، وز مسرفین
گفت موسی مؤمنان را چونکه دید
اندر ایشان خوفی از وی بر مزید
کای گروه من شما را گر به حق
باشد ایمان چیست بیم از ماخَلَق
پس به حق با ید نمایید اتکال
گر که منقادید او را در فعال
بگذرید اعنی که از خوف و رجا
واگذارید امر خود را بر خدا
آن توکل باشد ار داری طلب
که نبینی جز مسبب از سبب
قوم پس گفتند کردیم از ولا
ما به جان و دل توکل بر خدا
می مکن ما را تو ای پروردگار
آزمایش بر گروهی ظلم کار
هم خلاصی ده به بخشش های خویش
بازمان از کافران زشت کیش
گفت موسی تا کنند آنها بنا
بهر طاعت مسجد اندر خانه ها
وحی زآن فرمود کردیم از یقین
ما به موسی و برادرش این چنین
که فراگیرید جای بازگشت
بهر قوم خود برای بازگشت
خانه ها در شهر مصر اندر خفای
مسجد اعنی بهر طاعت از خدای
هم شما و قومتان در هر شئون
خانه ها را قبله سازید از درون
هم بپا دارید در آنها صلات
ده بشارت مؤمنان را بر نجات
گفت موسی دادی ای پروردگار
تو به فرعون و گروهش بی شمار
در حیات دنیوی مال و متاع
زینت و اموال و املاک و ضیاع
دادی اینها کافکنند اندر ضلال
بندگانت را ز راهت لامحال
رَبّنَا اطْمِس عَلَی أموَالِهِم
سخت بر دلهایشان گیر از مهم
تا که بر ایمان نیابد انشراح
هم ببینند آن عذاب و افتضاح
گفت حق کردم ز سرّ مامَضی
از تو و هارون اجابت این دعا
پس شما باشید بی تشویش و بیم
در طریق دعوت خود مستقیم
پیروی نکنید هم اندر پسند
راه آنان را که در نادانیند
علم یعنی نیستشان باری به وقت
که بود موقوف هر کاری به وقت
حاصل آنکه صبر باید در امور
کآنچه تقدیر است آید در ظهور