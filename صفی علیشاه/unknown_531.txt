خود تو خوانیشان به سوی راه راست
نگروند ایشان بدانچه مدعاست
وآن کسان که نگروند از ناقبول
بر قیامت هستشان وز ره عدول
ور ببخشاییم و برداریم ما
آنچه از سختی است ایشان را به جا
هستشان در گمرهیِ خود لجاج
واله و سرگشته تر در اعوجاج
باز بگرفتیمشان چون بر عذاب
پس نکردند استکانت بر صواب
نه نمودند از تضرّع و اضطرار
در شدائد روی بر پروردگار
تا گشودیم اندر ایشان را پدید
کآن خداوند عذابی بُد شدید
آنکه ایشان ناامید از خویش سخت
اندر آن خواری بُدند از سوء بخت
وین مراد از روز فتح مکه بود
که بر ایشان باب خواری برگشود
اوست آن کس کآفرید اندر شما
چشم و گوش و قلب از محض عطا
تا کنید آیات او فهم از تمیز
اندکی باشید شاکر لیک نیز
آفرید او مر شما را در زمین
هم نماید حشرتان زین پس یقین
اوست آن کس که نماید زنده هم
می بمیراند چو آید وقت غم
باشد از وی اختلاف روز و شب
پس کنید آیا تعقل در طلب
بلکه گفتند این بود مانند آن
که بگفتستند مر پیشینیان
می بگفتند اینکه آیا بعد موت
چونکه خاک و استخوان گردیم و فوت
می نمانَد اندر اعضاء امتیاز
می شویم آیا برانگیزنده باز
وعده داده ما و آبامان همه
بوده ایم این گفتگو را آن همه
پیش از آن کآید محمّد(ص) در عیان
نیست جز این قصۀ پیشینیان
گو بر ایشان از که می باشد زمین
وآنکه اندر اوست گر دانید این
زود باشد که بگویند از خداست
گو پس آیا پند نی گیرید راست
کیست بر گو رب این هفت آسمان
رب این عرش عظیم اندر نشان
زود گویند اینکه می باشد خدا
گو، نپرهیزید آیا پس چرا
کیست آن کس گو، که هست او را به دست
شاهیِ هر چیز از بالا و پست
می دهد زنهار بر وی زینهار
کس بندهد گر که دانید آشکار
زود باشد که بگویند این شئون
هست حق را قُلْ فَأنَّی تُسحَرُون
بلکه آوردیمشان بر حق و راست
وعده ای کز حشر و نشر آن برملاست
وآنکه ایشان بر دروغند و دغل
بر هر آنچه می پرستند از محل