پس چو برگشتند بر سوی پدر
حال خود گفتند با او سر به سر
کآن قدر با ما نمود آن شهریار
نیکویی کآییم زآن سو شرمسار
بُد ز فرزندان یعقوب ار کسی
بیش از این با ما نمیکرد او بسی
گفت، شمعون چون شد ای ابناء من
بر گرو گفتند ماند او بی سخن
زآنکه از ما کیل را او داشت باز
بُد مگر بر ابن یامینش نیاز
داشت شمعون را نگه در نزد خویش
تا بریمش ابن یامین را به پیش
پس برادر را تو با ما کن روان
بهر آن گیریم تا کیل آن چنان
ما نگهبانیم او را بی سخن
آوریمش تا که باز اندر وطن
گفت یعقوب از کجا دانست هین
که برادر هستتان دیگر چنین
پیش او گفتند ما را از مهم
کس به جاسوسی نمودی متهم
حال خود گفتیم چون بر پادشاه
خواست از ما این برادر بر گواه
تا به صدق قول ما باشد دلیل
نک فرستش سوی آن صدر جلیل
گفت گیرم بازتان آیا امین
بر وی آنسان که به یوسف پیش از این
پس خدا باشد به حفظ او خوبتر
کوست بخشاینده تر در هر خطر
شاید او را حق ببخشد هم به من
تا نگردم بر فراقش ممتحن
هم ببخشاید به ضعف و پیری ام
بر غم و مهجوری و دلگیریام
چونکه بگشودند بار خویش را
یافتند آن هدیه ها تفتیش را
گشته بود آنها بر ایشان جمله رد
پس بگفتند ای پدر هذا السند
چه کنیم افزون طلب زآن شهریار
بیش از این کو کرده با ما ز اقتدار
کرده رد بر ما بضاعت های ما
که بر او بردیم از بهر بها
مر که برگردیم سویش ز اهتمام
آوریم از بهر اهل خود طعام
خود ز بنیامین نگهبانی کنیم
اخذ کیل افزون به آسانی کنیم
آوریم این یک شتر هم ناگزیر
پر ز گندم ذَلِکَ کَیلٌ یَسِیر
گفت نفرستم من او را با شما
تا که سوگند آوریدم از خدا
تا خورید اعنی به نام حق قسم
کآورید او را به سویم باز هم
جز فرو گیرد شما را ناگهان
ابتلائی که هلاک آیید از آن
پس به او دادند عهدی زآن قبیل
گفت حق بر گفت ما باشد وکیل
ابن یامین را پس از دلخواهشان
کرد یعقوب آن زمان همراهشان
گفت ای ابناء من گاه ورود
داخل از یک در نگردید از نمود
بل درآیید از جهات مختلف
کز شما گردد نظرها منصرف
دفع نکنم من بدین نَصح از شما
هیچ چیز از مشیّت و حکم خدا
جز که خواهد هر چه او خواهد شدن
من بر او کردم توکل بی سخن
تا شما را او کند حفظ از وبال
هم بر او باید نمودن اتکال