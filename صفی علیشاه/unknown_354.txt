ما فرستادیم نوح (ع) نیک خو
سوی قومش آل قابیل عدو
آنکه قوم خویش را می کن تو بیم
پیش از آن کآید عذابی بس الیم
گفت ای قومم شما را از خدا
من نذیری آشکارم بی خطا
اینکه بپرستید بر یکتایی اش
وَاتَّقُوهُ وَأطِیعُون بندهوش
تا بیامرزد شما را از ذنوب
غافری آن کوست علام الغیوب
باز پس دارد عقوبت هایتان
تا به وقتی نام برده گشته آن
زآنکه آن مدت که تقدیر است زو
چونکه آید پس نیفتد نیم مو
گر شما هستید کز فکر و نظر
می بدانید ایچ امر از خیر و شرّ
سالها با قوم بودش بحث و رد
شرح آن را پیش گفتیم از سند
گفت ای پروردگارم با نسق
روز و شب این قوم را خواندم به حق
پس نیفزود ایچ ایشان را به کار
از دعاء و خواندن من جز فرار
هر زمان خواندم به توحید این رمه
تا تو ایشان را بیامرزی همه
اندر آوردند انگشتان به گوش
جامه ها بر سر کشیدند این وحوش
هم شدند ایشان به فکر خود مُصر
سرکشی کردند اندر جهر و سرّ
پس نمودم دعوت ایشان را بلند
آشکارا چند دادم وعظ و پند
هم بخواندم من به پنهانی و راز
تا مگر آرند ایمان خفیه باز
گفتم آمرزش پس از پروردگار
می بخواهید اوست چون آمرزگار
تا که باران او فرستد بر شما
پی به پی باران ریزان از سما
هم کند امداد بر مال و بنین
بر شما از فضل خود جان آفرین
هم دهد جنّات پر دخل و ثمر
جویهای جاری از هر رهگذر
این صفی از خود نگوید گفته اند
شد ز استغفار رفع هر گزند
هر غمی کآید به پیشت ای فقیر
دامن حق رو به استغفار گیر
شد در ایّام عُمَر قحطی شدید
او به استسقاء برون شد با امید
بر دعائی هیچ او نگشود لب
غیر استغفار بر درگاه رب
پس بگفتندش که ای میر عطاء
چون در استسقاء نکردی تو دعاء
گفت خواندم آنچه باران را بناست
خواند پس این آیه که اصل مدعاست