بر تو آیا قصۀ خصمان رسید
که شدند ایشان بر آن قصر مشید
آن زمانی که به بالا بر شدند
بر عبادتخانه اش خصمان چند
گشت بس داوود ز ایشان بیمناک
تا مگر باشند بر قصد هلاک
زآنکه می بودند با شکلی عجیب
در لباس و وضع و صحبت بس مهیب
روز طاعت بود و در بانان به در
منع مردم می نمودند از گذر
بر گمانش که بوند از دشمنان
بهر قتلش آمده در آن مکان
پس بگفتندش مکن از ما تو بیم
زآنکه ما از دشمنان تو نه ایم
زآن شدیم اینجا که تو باشی حَکَم
بعضی از ما کرده بر بعضی ستم
حکم کن مابین ما ز انصاف و داد
زآنکه بر حکم تو دار یم اعتماد
حکم بین ما به حق کن نی به جور
راه بنما بالسویه کن تو غور
این مرا باشد برادر وز عدد
باشد او را نُه ز نعجه با نود
مر مرا یک میش باشد در سبیل
گفت پس گردان مرا بر آن کفیل
یعنی آن را هم نما تملیک من
در نصیب آن تا بود نزدیک من
گشت غالب بر من او در این خطاب
خطبۀ زن کرد یعنی نا حساب
گفت داوود بر تو کرده است او ستم
خواست چون میش تو بهر خویش هم
از شریکان ای بسا نامنضبط
مال خود سازند با هم مختلط
بعض بر بعضی کنند آن گه ستم
زآن تخالط گاه بیش و گاه کم
جز کسان که مؤمننند و نیک کار
و اندکند ایشان چو یک تن در هزار
پس ملایک در زمان غایب شدند
یافت پس داوود که بُد تعریض و پند
برد ظن دانست یعنی کآن فسون
نیست غیر از امتحان و آزمون
خواست پس آمرزش از پروردگار
رو در افتاد آمد اندر اعتذار
بر انابت سوی حق همّت گماشت
تا چهل شب سر ز سجده بر نداشت
ز اشک چشم او گیاه از خاک رست
دفتر عصیان خویش از گریه شست
پس ز وی زآن فعل نازیبنده ما
در زمان گشتیم آمرزنده ما
نزد ما او راست قربی بی حساب
حسن جان، حسن مکان، حسن مآب