آمدند از بعد قوم ذی شرف
باز فرزندان سوء ناخلف
که نماز ایشان فرو هِشتند و پس
پیرو شهوات گشتند و هوس
زود باشد که رسند از بد سرشت
آن جماعت بر جزای فعل زشت
جز که تائب گشته باشند از فساد
مؤمن و صالح شوند از انقیاد
در بهشت آیند و راحت بغنوند
هم نه بر چیزی ستم کرده شوند
جنّت عدنی که از بخشایش او
وعده کرده بر عبادش بی غلو
هست غایب آن بهشت از آن کسان
یا که ایشانند غایب زآن چنان
هستشان ایمان به وعدة ذوالجلال
خواهد آمد وعده او لامحال
نشنوند از بیهده در وی کلام
اهل جنّت جز که تبریک و سلام
رزق ایشان است از ربّ الانام
در جنان پیوسته اندر صبح و شام
قصد از این روز و شب، پیوستگی است
ور نه آنجا هیچ صبح و شام نیست
هست میراث این بهشت اندر قرار
بر عبادم زآنکه شد پرهیزکار
گفت با جبریل اندر وعده ها
نامدی این چند گاهم از چرا
زآنکه آن پُرسندگان را در خطاب
گفت فردا با شما گویم جواب
گشت ماهی کش نیامد جبرئیل
پس چو آمد زو بپرسید آن خلیل