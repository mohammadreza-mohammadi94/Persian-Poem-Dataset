برگزید او را دگر پروردگار
بر قبول توبه اندر آشکار
توبه اش پذرفت و او را ره نمود
این هم از توفیق حق بر بنده بود
اهبِطَا مِنْهَا جَمِیعَاً گفت حق
دشمن بعضی است بعضی زآن فرق
بر زمین پس گر که از من بر شما
آید از بهر هدایت رهنما
آن هدی را پس کند هر پیروی
نه شود گمره نه رنج استش جوی
وآنکه گردانید رو از پند من
تنگ گشتش زندگی و زیستن
در قیامت می شود محشور هم
اعمی اعنی بی بصیرت چون غنم
گوید ای پروردگار از چه ضریر
حشر من کردی چو بودم من بصیر
حق تعالی گوید او را در جواب
همچنین بُد فعل تو بر ناصواب
تو فراموش کردی از آیات ما
ترک کرده زآن شدی امروز را
هم دهیم اینسان جزای مسرفان
که ز حد بگذشته از شرک عیان
هم به آیتهای ربّش نگروید
دو عقوبت زآن بر او گردد پدید
آن یکی ضنک معیشت در جهان
وآن دگر در آخرت رنج گران
هست رنج آخرت سخت و اشد
همچنین پاینده تر چون در رسد
راه می ننمود آیا کردگار
مشرکان را بر طریق اعتبار
پیش از ایشان اینکه بس کردیم ما
خود هلاک آنسان ز اهل قرنها
چون به مسکنهای ایشان می روند
مکّیان اندر تجارت و این است پند
آن علامت ها که بینند از وصول
هست کافی بهر ارباب عقول
گر نمی بود آن سخن کز ذوالمنن
جسته پیشی آن بر اهل این زمن
که مؤخر دارد ایشان را عذاب
تا به روز بدر یا یوم الحساب
بودشان لازم عذاب وارده
باش نک تا وقت نامیده شده