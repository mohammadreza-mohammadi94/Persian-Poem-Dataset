هم شعیب از ما به مدین شد رسول
که برادر بودشان اندر اصول
گفت او مرقوم خود را اعبُدُواْ
زآن کسی کو نیست معبودی جز او
هم نپیمایید کم پیمانه را
مر حقوق خویش و هم بیگانه را
عدل باشد اصل توحید و کمال
اعتدال ار نیست شرک است و ضلال
من شما را بینم اندر حسن حال
مر توانگر یعنی از مال و منال
حق گذاری این بود کز مال خویش
مردمان را بهره ور سازید بیش
نی که چیزی از حقوق دیگران
کم کنید ، این نیست جز بر خود زیان
من بترسم بر شما از آن عذاب
که فرو گیرد شما را بی حجاب
پس بپیمایید اندر انتظام
وزنها را ای گروه من تمام
قسط را نیکو نگهدارید هم
می نسازید از حقوق خلق کم
بر نینگیزید در عالم فساد
که نباشد در تبهکاری مراد
آنچه حق باقی گذارد بهتر است
مر شما را از من این گر باور است
خود نگهبان نیستم من بر شما
بازتان تا دارم از هر ناروا
قوم گفتند ای شعیب آیا نماز
کرده امرت بر مقالات دراز
ترک تا گوییم آنچه آباء ما
می پرستیدند بی آراء ما
یا که بگذاریم آن افعال خویش
زآنچه میخواهیم در اموال خویش
بردباری چون تو و ره یافته
چیست این اقوال بر هم بافته
چون کسی که بر کسی گوید به گفت
عاقلی تو میزنی چون حرف مفت
گفت بدهید ای گروه من خبر
حجتی گر باشدم از دادگر
داده باشد از نبوّت رزق نیک
بر من آن پروردگار بیشریک
از نعیم دین و دنیا بی شمار
داده باشد بر من آن پروردگار
پس خیانت من کنم در وحی او
نزد بخرد این بود بد یا نکو
من نخواهم با شما گیرم خلاف
زآنچه نهی از آن نمایم بی گزاف
نهیتان آیا نمایم من ز خیر
تا که آن مخصوص من باشد نه غیر
من نخواهم بر شما الاّ صلاح
وآنچه باشد موجب خیر و فلاح
آنچه بتوانم بکوشم در ولای
نیست هم توفیق من جز با خدای
تکیه بر آن میکنم کو قادر است
بازگردم سوی آن کو حاضر است
کسب نکند بر ندارد ای گروه
دشمنیِ من شما را از وجوه
آن رسد تا مر شما را که رسید
نوحیان را آن ز طوفان شدید
یا به قوم هود و صالح در ظهور
از شما خود نیست قوم لوط دور
با شما یعنی قریبند از مکان
همچنین از حیث اوقات و زمان
مغفرت خواهید از پروردگار
پس به سویش بازگردید از عثار
باشد آن پروردگارم مهربان
دوست بر مستغفران و تائبان