دختران آیا گرفت او بهر خود
آفریند زآنچه آن فرد احد
پس شما را خاص کرد او بالبنین
نیست این قسمت عجب از مشرکین
چون خبر داده شود ز ایشان یکی
زآنچه بر رحمان مثل زد بی شکی
نسبت اعنی جنس دختر را دهند
بر خدای واحد بی چون و چند
آرد اعنی کس خبر بر دیگری
که تو را حق داده از زن دختری
روی او گردد سیاه از خشم و غم
می برد در دل فرو حزن و الم
بر خدا گیرند آیا بیهده
آنکه در پیرایه پرورده شده
فِی الْخِصَامِ وَ هُوَ غَیرُ مُبِین
ناتوان یعنی به حجت ها و دین
نیست او را عقل رای مؤتمن
کآورد حجت به امری در سخن
پس خدا گیرد به فرزندی ورا
گفته این بر رد قول ناروا
ور نه بس زن کو به حجت فائق است
بر رجالی کو حمیق و فاسق است
مشرکان را بوده چون این گفتگو
رد مشرک کرده بر قول وی او
نام بر افرشتگان بنهاده اند
که خدا را بندگان ساده اند
اینکه ایشان دختران حضرتند
بوده آیا حاضر اندر خلقتند
داشتند آیا حضور این مشرکان
وقت ایجاد ملایک بالعیان
این گواهیشان شود بنوشته زود
هم به آن پرسیده گردند از شهود
خواستی گفتند ایشان گر خدا
کی ملایک می پرستیدیم ما
می نگویند این ز علم و حجتی
نیست بل جز افتراء و بدعتی
داده ایم آیا که ایشان را کتاب
پیش از این قرآن به الهام و خطاب
پس خود ایشان چنگ تا در وی زنند
بل به تقلیدی حدیث اینسان کنند
می بگفتند اینکه ما آباء خویش
یافتیم اینگونه در ملت ز پیش
همچنین ما بر اثرهاشان تمام
راه رفتیم از نشانِ پای و گام
همچنین پیش از تو نفرستاده ایم
ما رسولی در دهی از بهر بیم
جز که گفتند اغنیاء کآباء خویش
یافتیم آیا بر این آئین و کیش
ما شدیم اندر پی آثارشان
اقتداء کردیم بر اطوارشان
گفت او آیا که ای قوم غوی
هستتان ز آباء نادان پیروی
گرچه من آورده ام دینی به جا
بر شما نزدیکتر اندر هدا
زآنچه بر آن یافتید آباء خویش
بر رشاد اقرب بود این دین و کیش
قوم گفتا نگرویم ای داعیان
آنچه را که آمدید از بهر آن
ما از ایشان پس کشیدیم انتقام
بین مکذّب کارش چون بُد در ختام