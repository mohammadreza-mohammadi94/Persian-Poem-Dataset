گفت فرعون ای گروه من به جای
من ندانم بر شما جز من خدای
پس تو ای هامان برافروز آتشی
بر گِل آن تا پخته گردد بی غشی
پس بساز از بهر من کاخی بلند
تا روم بالا بر آن از خود پسند
شاید آنکه باز یابم اطلاع
از خدای موسی اندر ارتفاع
من گمان دارم ورا از کاذبین
کرد کبر او هم جنودش در زمین
این تکبّر بُد به ناحق سوی ما
بر گمانشان باز نایند از عمی
سوی ما راجع نگردند این گروه
یا که ما آییم از ایشان بر ستوه
پس گرفتیم او و لشکرهای او
غرقشان کردیم در یم زآن عتو
پس نگر انجام استمکارگان
ای محمّد تا چه بوده کَیفَ کَان
ما در این عالم بگردانیمشان
پیشوایان ضلال اندر نشان
خلق را خوانند ایشان سوی نار
در قیامت نیستشان مرعون و یار
واندر آوردیم از پی ز آفتی
اندر این دنیا بر ایشان لعنتی
همچنین از زشت رویانند باز
در قیامت از نشان امتیاز
وز یقین دادیم موسی را کتاب
کاندر آن بُد درج هر حکم از خطاب
بعد از اهلاک قرون اولین
تا بصیرت مردمان یابند زین
رهنما بود آن کتاب و رحمتی
پند از آن گیرند شاید امتی