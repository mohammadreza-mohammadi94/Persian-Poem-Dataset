مردمان آیا نبینند اینکه رام
کرده از بهر شما ربّ الانام
آنچه باشد در سماوات و زمین
ز آفتاب و ماه و بحر و برّ چنین
بر شما فرمود نعمت ها تمام
ظاهر و باطن به هر نام و مقام
نعمت ظاهر بود رزق و حیات
صحت و امنیّت و عیش و ثبات
ملک و مال و خانه و جفت و ولد
عزّت و آسودگی اندر بلد
نعمت باطن، کمال و عقل و دین
علم و ایمان و امانت با یقین
عدل و انصاف و مروت با عباد
جود و احسان، خُلق نیکو در نهاد
بهتر از هر خصلتی عشق خداست
کآن سرآمد بر تمام وصف هاست
عشق حق گر باشدت باقی بهل
که شود زو هر خصالی معتدل
بر عنایت وآن بود موقوف و بس
بخشد آن را گر خدا خواهد به کس
شرح این معنی برون است از بیان
گر بگویم سوزدم کلک و زبان
نک شنو تفسیر جای خود ز عشق
گویمت بر مدعای خود ز عشق
باشد از مردم کسی کو در مقال
می نماید در کتاب حق جدال
بی ز دانش کز دلیلی مستفاد
باشد آن وز رهنمایی ذی رشاد
هم نه از روی کتاب روشنی
بل به محض جهل و تقلید و فنی
پیروی گویندشان چون خود کنید
زآنچه بفرستاده خلاّق مجید
پیروی گویند بل ز آباء کنیم
زآنچه ایشان را بر آن ما یافتیم
دیو آیا خواند ایشان را اگر
بر عذاب دوزخ و نار سقر
پیروی آیا مر ایشان را رواست
زآنچه آن مبنی به تقلید و هواست
وآنکه امر خود نماید واگذار
از ره تسلیم بر پروردگار
وآنگهی نیکو بود کردار او
هم نکو در راه دین رفتار او
پس زده چنگ او به دستاویز سخت
از عنایت باشد این یا حُسن بخت
کارها انجام آن سوی خداست
ختم بر وی قبل و بعد ماسواست
وآنکه کافر شد مباد اندُه خوری
تو ز کفرش گر نماید کافری
سوی ما خواهند کردن بازگشت
پس خبرشان بدهم از آنچه گذشت
بر هر آنچه کرده اند اعنی جزاء
بدهم ایشان را به وجه اقتضاء
زآنکه حق داناست بر سرّ صدور
تا چه اندر سینه ها دارد خطور
از جهان بدهیمشان بهره قلیل
بازشان سازیم مضطر در سبیل
بر عذابی بس غلیظ اعنی گران
همچو جرم ثقلها اندر نشان