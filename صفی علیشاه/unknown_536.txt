اندر آن روزی که میخواند خدا
مشرکان را پس بگوید در ندا
در کجایند آن شریکان این زمن
که گمان گردیدشان انباز من
خود چنین گویند ایشان از غلق
که بر ایشان گشته واجب قول حق
کاین کسان ب اشند آنان ای خدا
که به جد گمراهشان کردیم ما
گمره ایشان پس شدند از اختیار
همچو ما که گمرهیم اندر شعار
نک تبرّی سویت از ایشان کنیم
هم بری بودیم ز ایشان از قدیم
نی پرستنده شدند ایشان ز ما
می پرستیدند بل نفس و هوی
مشرکان را نیز هم گفته شود
که شما خوانید انبازان خود
پس همی خوانند ایشان را به پیش
از تحیّر یا که از امید خویش
پس مر ایشان را اجابت ناورند
پس چو بینند آن عذاب پر گزند
می کنند ایشان تمنّا آنکه کاش
یافتندی ره، رهند از رنج فاش
یاد کن روزی که فرماید خدا
اهل تکذیب و حسد را در ندا
چه جواب از مرسلین دادید چون
بر خدا خواندندتان در آزمون
پس بر ایشان می شود پوشیده باز
آن خبرها که بر آنشان بود ساز
می کنند اعنی فراموش آنچه را
گفته اند اندر جواب انبیا
اندر آن روز از نهیب رستخیز
از هم ایشان هم نپرسند ایچ چیز
پس خود اما توبه آن کز شرک کرد
بگرویده است او بدان خلاّق فرد
باشدش کردار شایسته و نکو
شاید آن کز رستگاران باشد او