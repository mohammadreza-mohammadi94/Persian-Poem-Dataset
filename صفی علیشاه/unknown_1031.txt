گشت مریم پس رضاء بی فاصله
شد ز نفخ جبرئیلی حامله
گوشه ای بگرفت پس دور از بلد
ز انفعال حمل از خویشان خود
پس ورا آورد مر درد مخاض
سوی جِذْعِ النخلة با صد انقباض
گفت بودم مرده کاش از ابتدا
قَبلَ هَذَا کُنتُ نَسیا منسِیا
پس نداء در داد از زیر قدم
جبرئیلش که مباش اینسان به غم
بل به تکریم خدا خُرسند باش
که تو را داد اختصاص از ماسواش
گر که دانی بوده این ز الطاف او
از چه محزونی و در خجلت فرو
یار چون با توست ز اغیارت چه باک
ناحق ار گویند حرفی عیب ناک
از حدیث جاهلان بی ادب
باش بی پروا، نه در حزن و تعب
بین به زیر پای خود جویی عیان
کت نمود او بهر آسایش روان
تا بیاشامی و شویی تن در او
یا بود جو عیسی پاکیزه خو
غم مخو ر یعنی کت از زیر قدم
روح بخش عالمی بر زد علم
نخل خشکی که تو را باشد به پیش
از پی خرما بجنبان سوی خویش
تا که تمر تازه ریزد بر تو آن
وین بود ز آثار غیبت یک نشان
پس بیاشام و بخور با خرمی
دیده روشن کن به فرزندت همی
پس اگر بینی کسی را تو ز قوم
با اشارت نذر گو دارم به صوم
روزة صمت است این در نذر من
با بشر امروز نایم در سخن
پس بیاورد او به قوم اندر محل
عیسی روشن روان را در بغل
قوم گفتندش تو بودی ذی نسب
آمدی اکنون به شیئی بس عجب
که نبود ای اُخت هارون مثل آن
اندر اقوامت ز مردان یا زنان
بوده او از آل هارون بی غلو
بوده یا هارون عابد عمّ او
بر صلاح و زهد و تقوی بوده فرد
در میان قوم خود آن پاک مرد
نه پدر نه مادرت بودند بد
بر تو تا این زشتی از نسبت رسد
پس اشارت کرد مریم بر مسیح
که از او پرسید این معنی صریح
زآنکه من با روزه ام امروز جفت
آید او از گوهر ذاتش به گفت
قوم گفتند او چسان گوید سخن
کودکی در مهد کو جوید لبن
گفت آن کودک به ناگه در خطاب
بندة حقم به من داد او کتاب
هم نبیّ ام، بِه ز هر پیغمبری
هر سرابم گردد از لب کوثری
پس مبارک ساخت حقم بر عباد
نفع و خیرم هر کجا باشد زیاد
هم وصیّت بر صلات و بر زکات
کرده حقم تا که هستم در حیات
ساخت نیکوکار هم با مادرم
تا بود او راضی از فعل اندرم
هم نفرمود او مرا یعنی نساخت
سرکش و بدبخت، وز لطفم نواخت
رحمت حق و سلامش بر من است
روز میمونی که زادم، و ابین است
روز موت و روز بعثم در نشور
که درآیم زنده در ارض حضور
باشدم بر جان سلامی دم به دم
در حیات و موت و بعث از ذوالکرم