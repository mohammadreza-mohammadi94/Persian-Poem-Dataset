قصۀ دیگر بر این مقصود گفت
و الی عاد اخاهم هود گفت
ما فرستادیم یعنی سوی عاد
هود را کو بود ناهی از فساد
گفت یا قَومِ اعبُدُواْ االلهَ و َاتَّقُواْ
که شما را نیست معبودی جز او
خود شما نبوید غیر از مُفتَرُون
ز اتخاذ آن شریکان بر فسون
من نخواهم از شما ای قوم من
مزد تبلیغ رسالت بی سخن
نیست مزدم جز بر آن کو آفرید
مر مرا دارید هیچ از عقل و دید
عادیان را قطع باران شد سه سال
کاندر افتادند در قحط و وبال
هم عقیم و عاقر آن نسوانشان
زین دو محنت شد جهان زندانشان
هود گفت آمرزش ای قوم از خدا
باز خواهید از پی دفع عنا
پس به سوی او شما گردید باز
کو بود بر بندگانش کارساز
بر شما باران فرستد ز آسمان
قوّت اندر قوّت افزاید عیان
گردد اولاد شما یعنی زیاد
دفع دشمن تا نمایند از بلاد
رو نتابید از من از اعراض ها
از گنهکاری خود و اغماض ها
قوم گفتند ایچ ناوردی تو پیش
حجتی بر صحت دعویِ خویش
ما نه معبودان خود را تارکیم
از کلام تو که گویی مشرکیم
هم تو را ما نیستیم از مؤمنین
زآنچه گویی از نصیحت ها و دین
هم نگوییمت به شأن إلَّا اعتَرَاک
از اِلهانت رسیده رنج و باک
کرده ای ذم اِلهان بس فزون
مر تو را ز ایشان رسیده است این جنون
گفت من گیرم خدا را بر گواه
هم شما را خود گُوه بی اشتباه
آنکه بیزارم ز انبازانتان
وآنچه بپرستید جز حق بازتان
کید پس با من کنید از اهتمام
مر شما خود با خدایان بالتمام
با هم از شورا نمایید انجمن
متفق گردید در اهلاک من
پس مرا مهلت بندهید از هلاک
کز شما در دل ندارم هیچ باک
زآنکه من کردم توکل بر خدا
کوست رب ما و هم رب شما
نیست مر جنبنده ای الاّ که حق
موی پیشانیش گیرد در نسق
اخذ موی ناصیت تمثیل دان
ز اقتدارش بر تمام کُن فکان
بر خلایق مالک است و مقتدر
ذوالتصرف بر تمام جهر و سرّ
هست ربّم بر صراط مستقیم
فعل او بر حق و عدل است از قدیم
می کشاند سوی خود بر تربیت
هر وجودی را به قدر آن سمت
پس کنید اعراض هیچ ار زین کلام
پس رساندم من رسالت ها تمام
آنچه بفرستاده گشتم من بر آن
مر شما را آن رساندم با نشان
گر کنید اعراض پس پروردگار
قوم دیگر آورد در روزگار
تا که باشند آن شما را جانشین
وز شما یک تن نماند در زمین
هم بنتوانید تا چیزی ضرر
بر من آرید ار نباشد در قدر
زآنکه آن پروردگار فرد حی
مر نگهبان است خود بر کلّ شیء
واندر آن هنگام کآمد امر ما
بر عذاب آنسان که بود اندر قضا
هود را دادیم در ساعت نجات
وآنکه با او داشت در ایمان ثبات
امر حق شد تا روند ایشان برون
از میان قوم از عالی و دون
چار ألف ایشان معیّن بوده اند
کز یقین بر هود مؤمن بوده اند
بودشان بخشایشی از ما به مُشت
بر نجات از آن عذاب بس درشت
چونکه رستند از عذاب دنیوی
باز برهند از عذاب اخروی
این قبور عادیان است و دیار
که در احقاف است پیدا ز اعتبار
استخوانهاشان سراسر سوخته
ز آتشی کز قهر بود افروخته
گر کنید از دیده عبرت نگاه
بشنوید از خاکشان افغان و آه
چونکه از آیات حق سر وازدند
سرکش از پروردگار خود شدند
همچنین گشتند عاصی بر رسل
هست انکار یکی، انکار کل
پیروی کردند بی ادراک و دید
آن گروه از کلّ جبّار عنید
امر جبّاران بر ایشان شد مطاع
لیک ز امر حق نمودند امتناع
از پی آمد بهر ایشان لعنتی
اندر این دنیا فزون بر حسرتی
همچنینشان در قیامت لعنت است
دوری آنها را ز لطف و رحمت است
می بدانید آنکه بر پروردگار
عادیان گشتند منکر ز اختیار
می بدانید آنکه در یوم القیام
عادیان دورند از رحمت تمام