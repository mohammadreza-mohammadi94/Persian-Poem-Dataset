نوح گفت ای رب من عاصی شدند
قوم من وز من بنشنیدند پند
پیروی کردند زآن کو زاید آن
مال و فرزندان نکردش جز زیان
از سران کردند مانا پیروی
این گروه اعنی ز اشراف غوی
مکرها کردند آن قوم سترگ
مکرهایی بس شدید و بس بزرگ
کودکان را بس نمودند از وضوح
منع تا گیرند خود دوری ز نوح
از اِلهان دست می گفتند باز
می مدارید از پرستش وز نیاز
مگذرید و باز مگذارید هم
مر سُواع و وَدّ که بود آن دو صنم
هم بمگذارید از صدق و وثوق
مر یغوث و هم دگر نسر و یعوق
وَدّ به شکل مرد و شکل زن سُواع
بُد یغوث آن شکل شیری در شیاع
بُد یعوق آن شکل اسب اندر ظهور
نسر هم بر شکل مرغی از طیور
همچنین گمراه کردند از وجوه
این اکابر اکثری را زآن گروه
لَا تَزِدِ الظَّالِمِینَ إلَّاضَلَال
بر عصونی عطف باشد این مقال
نوح گفت اعنی که ای معبود پاک
بر ستمکاران میفزا جز هلاک
از ره اجرامشان غرقه شدند
پس در آتش داخل آن فرقه شدند
پس نه بهر خویش جز حق یافتند
یاوری چون در بلاء بشتافتند
گفت نوح ای رب من مگذار هیچ
در زمین از کافرین دیّار هیچ
گر تو ایشان را هلی بر جای چند
بندگانت را همه گمره کنند
می نزایند این جماعت در تماس
هیچ غیر از فاجران ناسپاس
می بیامرزم تو ای ربّ الکرم
والدینم را ز فضل خویش هم
وآنکه اندر خانه ام داخل شده
مؤمن و موقن در این بیت آمده
هم تمام مؤمنین و مؤمنات
که شدند از دار دنیا با ثبات
بر ستمکاران بگذشته ز حد
می میفزا جز هلاک و رنج بد