نی پرستند اهل غفلت در پسند
جز زنانی را که غیر فاعلند
ظاهر این باشد که بتها را عیان
میتراشیدند بر شکل زنان
هست اشارت نزد معنی سوی نفس
مادگی حتم است چون در خوی نفس
منفعل باشد نه فاعل ز اقتضا
می پرستندش به جان اهل هوی
مشرک حق می پرستد نفس خویش
طاعت شیطان کند در دین و کیش
بلکه جز حق هر چه باشد ممکن است
بهر هر ممکن تأثّر بیّن است
نیست فاعل بلکه باشد منفعل
فاعل اندر ذات باشد مستقل
هم بنپرستند جز دیو مرید
بت پرستان که به بت دارند امید
لعنت حق بهر او باشد مدام
همچنین لعن عباد از خاص و عام
گفت شیطان چون ز درگه گشت رد
از عبادت من بگیرم بی عدد
بهرة مفروض کز بهر نشان
گشته بئس النار شرحش در بیان
میکنم گمراهشان از راه دین
سازم اندر آرزوهاشان رهین
مینمایم امرشان پس تا برند
گوشهای چارپایان از گزند
مینمایم امرشان پس تا کنند
خلقت حق را مبدل در پسند
دارم اعنی بازشان بر آن سنن
که بود غیر از رضای ذوالمنن
ز ارتکاب آن فعال بد همی
مسخ گردند از نشان آدمی
وآنکه شیطان را بگیرد دوست او
دون حق ماند به خسرانی فرو
یعنی امر او نماید اختیار
برخلاف امر و نهی کردگار
میکند حاصل زیانی را که آن
هست روشن بل زیان اندر زیان
می دهد شیطان بر ایشان وعده ها
و افکند در آرزوها بر خطا
وعدة شیطان نباشد جز غرور
واندر آن نفعی مگر فقد و قصور
آن گروهی که خورند از وی فریب
نیست ایشان را به جز دوزخ نصیب
هم نباشد هیچ ایشان را پناه
تا گریزند اندر آن زآن جایگاه
وآنکه مؤمن گشت و اعمالش نکوست
فعل نیکش در جزاء راجع به اوست
زودشان بدهیم در جنّت مقام
جاودان مانند در دارالسلام
جویهای جاری از شیر و عسل
علم و اخلاق است و عرفان و عمل
راست باشد وعدة حق بی سؤال
کیست از حق راستگوتر در مقال