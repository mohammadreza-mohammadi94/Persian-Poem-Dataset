غیر از این نبود شما را او خداست
که به جز او نیست معبودی به راست
خود به هر شیئی رسیده علم او
همچنین قصه نماییم آن به تو
واقعاتی را که بُد در ماسبق
بر تو آگاهی دهیم از صدق و حق
بر تو ما دادیم قرآن را ز خود
وآنکه کرد اعراض از وی از حسد
در قیامت کرده بار حمل وزر
نیست این اعراض جز آثار وزر
جاودان باشند در آثار بد
در قیامت زیر وزر و بار بد
هست روز یُنْفَخُ فِی الْصور آن
ما فراهم آوریم آن مجرمان
چشمشان آن روز می باشد کبود
حاملان بار وزر اندر نمود
در عرب می بود شایع این صفت
بر نشان دشمنی از معرفت
کش جگر باشد سیاه اندر نمود
شاربش زرد است و چشم او کبود
پس به هم گویند آهسته به حشر
آن جماعت مَا لَّبِثْتُم غَیرَ عَشْر
ما به آن داناتریم اندر سند
چون بگویند آنکه بیش استش خرد
بل شما بودید در آن دار تنگ
روزی از روی توقف با درنگ
از تو میپرسند از وضع جبال
که چه خواهد بودشان در حشر حال
پس پراکنده بگو خواهد نمود
جمله را پروردگارم در شهود
پس گذارد ارض را در حال خود
همچنان هموار بی تلّ و عقد
نه بلندی باشدش نه اعوجاج
خیزد اعنی از میان ، طبع و مزاج
پیروند آن روز مردم برملا
داعی خود یعنی اسرافیل را
لَا عِوَجَ لَهُ یعنی از آن خواندنش
کس نتاند منحرف شد از فنش
چون بخواند هر که را که خواندنی است
از اجابت ممکنی را چاره نیست
سست للرّحمان شود آوازها
نشنوی پس جز که نرم آن رازها
نبود آن روز از شفاعت هیچ سود
جز که بدهد اذن رحمان ودود
هم رضای او بود در قول ها
دم زند کی کس گر او نبود رضا
داند آن چیزی که ایشان راست پیش
وآنچه هست از بعدشان از علم خویش
کس محیط اما به وی از روی ذات
می نگردد بل به جزئی از صفات
زآنکه جز او هر چه باشد فعل اوست
کی به فاعل او محیط از هیچ روست
کرد ذکر این بهر تذکار عوام
ور نه این باشد بدیهی بر کرام
یعنی آنچه شد توان بر وی محیط
هست مخلوق از مرکب یا بسیط
کس ندارد آگهی از ذات او
بل به چیزی کم ز معلومات او
شرح این در آیة الکرسی تمام
گفته ام گر باشدت فهم کلام
خوار باشد روی های ممکنات
بر خدای حیّ قیوم از جهات
بس بود بی بهره از هر خیر هم
آنکه او برداشت باری از ستم
وآنکه کرد او فعل نیک او مؤمن است
پس نترسد از ستم هم نه از شکست