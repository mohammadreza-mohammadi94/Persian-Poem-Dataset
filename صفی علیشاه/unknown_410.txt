بر تو آیا آمد ای کامل نهاد
حرف مهمانان ابراهیم راد
که گرامی نزد حق سبحانه
بوده اند آن ضَیفها یا نزد او
ده فرشته بوده اند آن یا که هفت
زآن یکی جبریل امین وحی زفت
آمد ابراهیم را اینسان گمان
که بوند ایشان مر او را میهمان
چون به او داخل شدند اندر ورود
پس بگفتندش سلام و هم درود
گفت ابراهیمشان بعد از سلام
ناشناسایید ای قومم تمام
بر شما یعنی ندارم اطلاع
کز کجایید و که اید این اجتماع
کرد پس میل او به سوی اهل خویش
تا طعامی بهرشان آرد به پیش
عِجل بریانی بیاورد او سمین
پیششان نزدیک بنهاد او زمین
گفت آیا نی خورید از این طعام
همزه بر تأکید اکل است این مقام
ز اکل کردند امتناع اندر نهفت
ساره، ابراهیم را زآن حال گفت
آمد ابراهیم را افزون شگفت
پس از ایشان ترس در خاطر گرفت
زآنکه می بود ار کسی دشمن به کس
از طعامش می نخوردی یک عدس
پس بگفتندش که ما افرشته ایم
می مترس از ما که از آن رشته ایم
پس بدادندش بشارت در کلام
بر غلامی عالم و کامل مقام
سوی خانه پس نهادی رو، زنش
میزد او فریاد اندر روزنش
پس طپانچه زد به روی آن دلفروز
که ز زادن من عقیمم هم عجوز
پس بگفتندش ملایک همچنین
این بود گفتار ربّ العالمین
ما نگوییم اعنی این از پیش خود
بلکه هست از جانب ربّ الاحد
کرد حکم او بر ولد هم داند او
که عقیمی و نزادی هیچ تو
هِشت ابراهیم خوف و اُشتلم
گفت پس یَا مُرْسَلُونَ مَا خَطْبُکُم
چیست آن کار بزرگی که به آن
آمدید از امر حق از آسمان
می بگفتندش فرستاده شدیم
ما به قوم مجرمین زآن آمدیم
تا بر ایشان خود فرستیم از سماء
ما حجارة از گِل، این است اقتضاء
وآن حجرها نزد ربّت آمده
مسرفین را خود نشان کرده شده
پس برون خواهیم آورد آن زمان
هر که باشد اندر آن از مؤمنان
پس نیابیم اندر آن جز یک سرا
که بود از مسلمین مانا بجا
وآن سرای لوط و دخترهای اوست
مابقی اندر زمین قریه فروست
آیتی باقی گذاریم اندر آن
بهر آن کو ترسد از رنج گران
یعنی احجار مسوّم کز هلاک
شد علامت وز عذاب دردناک