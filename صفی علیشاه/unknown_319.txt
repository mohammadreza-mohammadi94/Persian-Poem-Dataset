ایمن آیا خود شدید ای کافران
زآنکه او می باشد اندر آسمان
کو شما را در زمین سازد فرو
پس زمین آن دم به جنبش آید او
ایمن آیا زآن شدید از امتحان
کوست بر زعم شما در آسمان
کو فرستد بر شما بادی شدید
سنگریزه کاندر آن باشد پدید
زود پس باشد که ز انذارم به جان
آگهی یابید تا چون است آن
جمله تکذیب رسل بنموده اند
آن کسان که پیش از ایشان بوده اند
پس چسان باشد عقوبت های من
چون بر ایشان در رسد اندر زمن
ننگرند آیا به سوی طیرها
فوق ایشان صف کشیده در هوا
در پریدن بالها گسترده اند
هم فرا گیرند و بر پهلو زنند
مر نگهشان می ندارد در هوا
از سقوط الاّ به بخشایش خدا
هر یکی را داده طبعی در مسیر
کو به هر چیزی است بینا و بصیر
کیست آیا کآن بود جُند شما
تا کند یاری شما را جز خدا
نیستند این کافران جز در غرور
زآنچه گفته دیوشان اندر قصور
کیست آیا آنکه بدهد رزقتان
رزق خود گر باز گیرد یک زمان
کیست یعنی آنکه حق گر رزق خویش
بازگیرد او دهد روزی ز پیش
کافران دانند این لیک از غرور
در لجاجند و عتوّ و در نفور
می رود آیا پس آن کس کو نگون
دم به دم افتد به روی اندر نمون
هست او ره یافته تر یا کسی
که رود استاده بر راه او بسی
راست یعنی می رود بر راه راست
بیند آنچه در دو سوی و پیش پاست