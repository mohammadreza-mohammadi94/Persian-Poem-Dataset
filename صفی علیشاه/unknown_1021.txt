کن به قرآن یاد از موسی که او
هم موحد بود و هم پاک و نکو
بُد فرستاده و نبی کردیم ما
مر ورا از وادی أیمن ندا
یعنی از طور آنکه بود آن دست راست
در مقام سرّ ، که آن اقرب به ماست
ساختیم از قرب او ر ا راز گو
هم ببخشیدیم از رحمت به او
همچو هارون کش برادر بود و یار
هم نبی از جانب پروردگار
کن به قرآن یاد اسماعیل کو
بود اندر وعدة خود راستگو
هم فرستاده حق و پیغمبرش
کرده بُد حق بر گروهی رهبرش
فرقه ای گویند فرزند خلیل
مُرد او پیش از پدر بی قال و قیل
این خود اسماعیل بن حزقیل بود
نیست دور ار باشد اینسان در شهود
حاصل آنکه بود آمر بر صلات
اهل خود را هم به ایتاء زکات
بُد پسندیده حق اندر حال و کار
شاد مردی کش پسندد کردگار
یاد کن هم در کتاب ادریس را
بود صدّیق و نبی او از خدا
رفعتش دادیم بر عالی مکان
یعنی اندر اوج علم و عرش جان
این گروهند از نبیّین آن کسان
که بر ایشان داده نعمت بی کران
نی که نعمت بهر ایشان خاص بود
بل به نعمت ذکر خاصان را نمود
یعنی ایشان بوده اند از آن فرق
که بر ایشان بذل نعمت کرده حق
یعنی آن نعمت که خاص اولیاست
نی که عام از بهر خلق بینواست
این گروهند از نبیّین در سبل
أنْعَمَ االلهُ عَلَیهِم مِّن رُسُل
خود ز فرزندان آدم در فتوح
وز نتاج آنکه بُد در فُلک نوح
هم ز فرزندان ابراهیم راد
هم ز اسرائیل کامل اعتقاد
وآن کسانی را که بنمودیم راه
برگزیدیم از جهان بی اشتباه
شد بر ایشان خوانده چو آیات خدای
می فتادندی به سجده با بُکای