پس سه بار ار داد مرد او را طلاق
نیستش دیگر حلال او در وثاق
جز که آرد در نکاحش دیگری
وآن کند جز او قبول شوهری
پس ز وی گیرد طلاق آنگه رواست
گر به وی آرد رجوع او گر که خواست
اینست حدهای خدا گر در گمان
باشد این، دارند برپا تا که آن
می دهد تفصیل حق بی انقطاع
بهر آن قومی که دارند اطلاع
چون شما بدهید زنها را طلاق
پس رسد مدت به آخر بی نفاق
یا نگه داریدشان نیکو و خوب
یا رها سازیدشان پاک از ذنوب
نه نگه دارید از وجه ضرر
نکند این جز تنگ خُلقی بد سیر
بر تعدّی گر نگه داریدشان
تا ز خوی بد بیازاریدشان
یا که مانند از معاش و از ولد
وز نشاط و عشرت این ظلم است و بد
هر که این کرد او ستم بر خویش کرد
تا چه حق با مرد ظلم اندیش کرد
گر کسی پاداش آن بیند به عین
تا به مرگ او راست بر خود شور و شین
هم نگیرید آیت الله را به هزو
یاد اِنعامش کنید از عضو عضو
بعد نعمتها که داد او بی حساب
نعمت دیگر فرستاد از کتاب
وآن شما را حکمت است و وعظ و پند
از بد و نیک و پسند و ناپسند
تا بپرهزید و دانید اینکه او
بر همه چیز است دانا مو به مو