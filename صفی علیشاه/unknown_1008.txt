بهر ایشان زن مثال آن دو مرد
که دو بُستان دادشان خلاّق فرد
هر دو اخوان هم ز اسرائیلیان
از پدرشان ارث آن دو بوستان
بود آن ز اعناب محفوف از نخیل
بین آن دو کشتزاری بی بدیل
میوة خود هر دو میدادند هم
از ثمر چیزی نکردندی ستم
میوه می دادند هر فصلی تمام
صاحب خود را به ترتیب و نظام
هم روان کردیم نهری با فراغ
بهر شرب اندر میان آن دو باغ
میوها بودش دگر بر اتصال
گفت پس مر صاحبش را از جدال
من فزونم از تو در مال و نفر
شد به باغ خویش آن استیزه گر
بس ستمکار او به نفس خویشتن
گفت این هرگز مرا ناید به ظن
که شود فانی مرا این بوستان
هم نپندارم قیامت کآید آن
بازگردانیده گردم گر به رب
باغی از این بِه نیابم در طلب
گفت او را صاحبش اندر جواب
وآن جدل می کرد با او در خطاب
کافر آیا بر کسی گشتی که او
کرد خلق از خاکت اندر جستجو
پس ز نطفه پس نمودی مستوی
راست یعنی تا شدی مردی قوی
گویم او باشد خدای من ولیک
ناورم کس بر خدای خود شریک
از چه ناوردی بگفت از بی رشد
چونکه گشتی داخل اندر باغ خود
چون نگفتی آنچه حق خواهد شود
قوّتی نبود جز او را تا بود
اینکه میبینی مرا که کمترم
از تو در مال و ولد هم دیگرم
شاید آن پروردگارم پس دهد
بهتر از باغ تو بر من در مدد
هم فرستد برقی از گردون به گاه
بوستانت پس شود خشک از گیاه
یا رود آبش فرو اندر زمین
پس تو نتوانی طلب کرد آن یقین
راست پس فرمود حق گفتار او
قهر حق بگرفت باغش را فرو
صبح چون شد می بگرداند آن دو دست
بر هم از افسوس کآن شد خشک و پست
زآنچه در وی کرده بُد خرج از درم
سقف هاش افتاده بُد بر روی هم
ارض و اثمارش تباه از انقلاب
وآن عمارتها همه خاک و خراب
می بگفت ای کاش بر پروردگار
من نکردم کس شریک از نابکار
می نبود او را گروهی که دهند
یاری از غیر خدایش در گزند
هم نبُد یاری دهنده خویشتن
یا کِشندة انتقام از ذوالمنن
یافت چون نعمت زوال از پیش و پس
اندر آن دم یاری از حق است و بس
راست گفتاری که او از عاطفت
بهتر است اندر ثواب و عاقبت
زن مثال زندگانیِ جهان
بهرشان مانند آبی که خود آن
ما فرستادیم آن را از سما
پس به آن شد مختلط نبت و گیا
رُسته شد آنچه از زمین، پس بامداد
خشک و پرکنده همانا شد ز باد
سبز و تر نبود به گیتی مست مر
حق به هر چیزی است مانا مقتدر
حاصل آنکه زندگانی را مثل
بر گیاهی می زند رب اجل
کز زمین می روید از آبِ سما
پس شود بینفع و خشک از بادها
تا شوی از زندگانی شادکام
رخت باید زود بربست از مقام