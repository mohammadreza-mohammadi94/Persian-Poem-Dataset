ما فرستادیم ای کامل صفات
سویت آیاتی چنین با بیّنات
هست بر اهل بصر ضوءاش عیان
غیر فاسق کس نشد کافر به آن
عهدی ار بستند و محکم ساختند
فرقه ای ز ایشان ز دست انداختند
بلکه بسیاری از ایشان نگروند
تا نپنداری که یار و پیروند
چون رسولی آمد ایشان را ز حق
که مصدق بودشان بر ماسبق
یعنی آنچه هستشان اندر کتاب
ترک آن کردند جمعی از عتاب
آن گروهی که بر ایشان داده شد
خود کتاب و کارشان آماده شد
وآن کتاب الله «ورآء» پشتشان
که نمی دانند گویی هیچ آن
همچنان که عقل و روح محترم
در پس پشت این طبایع راست هم
که نمی دانند گویی این عوام
هست آنها را در این هیکل مقام
اوفتاده پیش پای نفس رد
میخورند از گاو و خر دائم لگد
همچو شهبازی به خانۀ پیر زال
میکَند از غفلتش منقار و بال
ای دریغ از ساعد سلطانی اش
وآن شرافتها که بود ارزانی اش
دیده ای معشوق خود را هیچ کس
واگذارد نزد اوباش و عسس؟
جز که برّند از پی غیرت سرش
کو شد از جان تا که جنبد پیکرش
این چنین غیرت کنی بر صورتی
نیست پس چون بهر روحت غیرتی
کاین چنین گردیده خوار و زار، نفس
سر برهنه مانده در بازار نفس
خشم و شهوت هر زمان بی پرده ای
می فروشندش مثال برده ای
غیرتی کن عقل و روح از قید نفس
وارهان وز جور و ظلم و کید نفس