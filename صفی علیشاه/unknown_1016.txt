بر گمان آیا تو داری کز قدیم
قصۀ اصحاب کهف و هم رقیم
باشد از آیات ما مانا عجب
بل عجب نبود ز قدرت های رب
سیصد و نه سال گر رفتند خواب
بازشان بیدار کردیم از شتاب
کهف باشد نام غاری زآن حدود
که حوالی شهر دقیانوس بود
نام آن وادی است یا آن کُه رقیم
که در آن گشتند آن مردانِ مقیم
یا که باشد نام آن دِه در نمون
کآمدند اصحاب کهف از وی برون
یا که بوده نام لوحی از رصاص
که در آن بُد ثبت نام آن خواص
آن جوانان از عتاب شهریار
جای بگرفتند چون در جوف غار
رَب قَالُوا مِن لَّدُنکَ آتِنَا
رَحمَةً وَهَیِّئ لَنَا مِن أمرِنَا
کن مهیّا بهر ما از نزد خود
بخششی پروردگارا بر رشد
پرده پس هِشتیم نزد اقتضا
سالهای چندشان بر گوش ما
خوابشان کردیم یعنی سالها
تا نباشند آگه از آن حالها
زآن سپس کردیم ما بیدارشان
تا بدانیم از دو قوم اخبارشان
خود کدامین آگهند اندر عدد
از پی أحصَی لِمَا لَبِثُوا أمَد
یعنی اهل دو کتاب مستبین
یا که اهل قبل و بعد و کفر و دین
زین دو فرقه که به دانش درخورند
از زمان لبثشان آگه ترند
قصه ما اخبارشان بر صدق و راست
میکنیم اکنون تو را وآ ن بس بجاست
بوده اند ایشان تنی چند از فتی
آمَنُوا بِاالله وَزِدنَاهُم هُدی
قلبشان را در ثبات و در قرار
ساختیم آنسان که باید استوار
در مقام صبر و هجرت از بلد
هم جدایی ز اهل اوطان و ولد
چونکه اِستادند با قلب قوی
نزد طغیانوس یا دیو غوی
کرد چون بر بت پرستی دعوت او
پس بگفتند آن جوانان بر عدو
رب ما، رب سماوات است و ارض
طاعتش بر ماسوی حتم است و فرض
ما بنپرستیم هرگز غیر او
هیچ معبود و الهی رو به رو
گر که بپرستیم غیری بر غلط
قول ناحق گفته باشیم از شطط
برگرفتند این گروه از قوم ما
مر خدایان دگر غیر از خدا
بت پرستان حجتی نارند چون
بهر ایشان اندر این تکلیف دون
کیست پس ظالمتر از آن بی فروغ
کز ضلالت بر خدا بندد دروغ
پس به حیلت چونکه مهلت جو شدند
از گروه کافران یک سو شدند
تا که نپرستند غیری یک نفس
مر پرستش بر خدا آرند و بس