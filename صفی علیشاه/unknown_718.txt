آن حقیقت کاحمد (ص) است اندر ظهور
موج اول باشد از دریای نور
جلوه گر گشت از مقام اقدمی
در صفات و در لباس آدمی
زین اشارت رفت اندر حا و میم
در نزول از حقّ رحمان الرحیم
یعنی از بخشندگار مهربان
یافت تنزیل این کتاب حق نشان
فُصِّلَت آیاته یعنی نکو
یافته تفصیل آیت های او
هست قرآنی به تازی در بیان
بهر قومی که بدانند این زبان
یا بدانند از نشان معرفت
نکتۀ آیات را از هر جهت
این کتابی که بشیر است و نذیر
مؤمنان و منکران را ناگزیر
مژده ده مر مؤمنان را در بهشت
کافران را بیم ده بر جای زشت
فَأعرَضَ أکْثَرُهُم فَهُم لَایَسمَعُونْ
وآن بشارت را نیابند از درون
هستمان گفتند دلها در غلاف
زآنچه خوانیمان سوی آن بی خلاف
هم بود سنگینی اندر گوشمان
آنچه خوانی نشنویم ایچ آن بیان
هست بین ما و بین تو حجاب
پرده چون باشد چه خوانی بر شتاب
پس عمل می کن تو بر آئین خویش
زآنکه ما باشیم هم عامل به کیش
گو جز این نبود که من باشم بشر
چون شما در شکل و طبع و خواب و خور
هم نباشد دعوتم از عقل دور
تا طبایع را بود از آن نفور
وحی سوی من شود نبود جز این
که بود معبود ما واحد یقین
پس نمایید استقامت سوی وی
مغفرت خواهید هم زو پی به پی
ویل باشد مشرکین را نی نجات
کآن کسان ندهند از ضنّت زکات
اعظم است اندر رذایل این صفت
نیستشان ایمان به روز آخرت
این صفت از بخل زاید در وجود
مشرکین را بود اکثر بذل و جود
اختصاصش پس ز بهر مشرکین
خود ز ترک تزکیت باشد یقین
قول تهلیل ار بود از مُدرکی
بی تأمل نفس را سازد زکی
چون زکات مال کز روی وجوب
پاک سازد مالها را از عیوب
همچنین توحید باری چون زکات
پاک سازد نفس را از ترّهات
لا اله الاّ االله ار گویی یکی
نفس مغشوشت شود پاک و زکی
می نمودند اهل شرک اطعام حاج
لیک نی بر مؤمنان در احتیاج
وآن کسان کآورده اند ایمان به حق
کرده اند اعمال نیکو بر نسق
اجرشان باشد بدون منّتی
یا بدون انقطاع از نوبتی
نگروید آیا شما می گو به قوم
آنکه را خلق زمین کرد او دو یوم
وآن دو یوم است امر و قول اندر نظر
هم دگر یوم قضاء، یوم قدر
صورت است و ماده، یا قصد از آن
اندر این دو شکل ارض آمد عیان
اول است اجزای ارضیه تمام
صورت نوعیه ثانی ز انتظام
بهر او همتا و اشباه آورید
اوست ربّ العالمین کاین آفرید