هم سوی مدین فرستادیم باز
آن برادرشان شعیب دلنواز
بود او هم ز آل مدین در نسب
حق تعالی گفت أخَاهُم زین سبب
گفت یَا قَومَ اعبُدُواْ اللَه، فَاتَّقُواْ
نیست معبودی شما را خود جز او
هم شما را معجزی بس آشکار
آمد اندر امر از پروردگار
گرچه از بهر شعیب اندر کلام
ذکر معجز حق نفرموده به نام
لیک شاید معجزش بود آن عصا
که به موسی داد و می شد اژدها
کیل و میزان را نکو سازید و راست
کم نیارید از حقوق خلق و کاست
در زمین باشید عاری از فساد
بعد اصلاحش که حق کرد از وداد
این شما را بهتر است ار مؤمنید
بر خدا و روز دیگر موقنید
هم نه بنشینید چون دزدان به راه
تا کنید اکراه مردم را به گاه
راه مردم را نبندید از عبور
مالشان ره نیست گیرید ار به زور
هم ندارید از ره حق بازشان
نه شوید از بَددلی غمّازشان
می نشستند آن جماعت در طریق
تا که حقّ راه گیرند از فریق
یا که مردم را به عیب و سرزنش
باز دارند از شعیب حق منش
در طریق حق مجویید اعوجاج
تا نمانده نفس معلول از علاج
منّتش آرید یاد از هر قبیل
چون شما بودید نادار و قلیل
پس شما را کرد افزون در عدد
هم فزونی داد در مال و ولد
بنگرید از مفسدین در اعتبار
تا چسان بودستشان پایان کار
فرقه ای از اهل مدین بر شعیب
داشتند ایمان بی انکار و عیب
فرقه ای هم بوده اند از کافران
داشتند انکارش از حکم و بیان
گفت زآن رو گر گروهی از شما
بگرویدند از ره نور و هدا
بر هر آنچه از موهبت داده شدم
هم بر آن از حق فرستاده شدم
هم گروهی ز اهل انکار و عناد
که نیاوردند ایمان از فساد
مؤمنان را صب ر پس بایست هم
تا که گردد حق میان ما حَکَم
اوست بی شک بهترین حاکمان
مؤمنان و کافران را در میان
قوم گفتند از بزرگان آنکه بود
ما برون از قریه ات سازیم زود
مر تو را با مؤمنان سازیم دور
وین نشان سرکشی بود و غرور
عود اندر ملت خود یا کنید
که بر آن بودید در عین امید
از ره انکار گفت آیا که ما
کارهیم از ملت خام شما
عود چون بر شیء مکروه آوریم
خاصه کاندر دین حق نیک اختریم
کرده باشیم افتراء بر حق ز آز
گر به دین افتراء گردیم باز
ره نباشد تا که برگردیم ما
سوی آن ملت مگر خواهد خدا
أن یَشَآءَ رَبنَا اندر مقال
باشد آن موکول بر امر محال
حق نخواهد یعنی امری را که آن
نیست بر وفق مشیّت در عیان
بر هر آن چیزی رسیده است از قرار
بر طریق علم خود پروردگار
ما توکل بر خدا کردیم و بس
هیچمان نبود تمنّایی به کس
رَبنَا افتَح بین ما و قوم ما
حکم کن یعنی به عدل و استوا
چون تو بهتر فاتحی و حاکمی
در حکومت کاشفی و عالمی
گفت ز اشراف قبیله زآن کسان
که به حق بودند کافر بالعیان
پیروی گر خود نمایید از شعیب
پس شما باشید در خسران و عیب
پس گرفت آن بی هشان را زلزله
جملگی مردند در آن هایله
صبح اندر خانه های خود تمام
مرده بودند از خو اص و از عوام
آنکه میکردند تکذیب شعیب
بودشان سرها فرو پیچان به جیب
گوییا هرگز نبودند اندر آن
مر جسدها اوفتاده بی ز جان
گشت آن تکذیبشان خزی و بدی
دادشان ره بر زیان سرمدی
چون شعیب احوال قوم آن گونه دید
روی گردانید و شد حزنش مزید
از تأسف گفت کای قوم ظلام
من رساندم بر شما از حق پیام
بس نصیحت کردم از شفق و وداد
زآن نشد حاصل شما را جز عناد
پس چرا اندُه خورم بر کافرین
وآن چنان سنگین دلان بییقین
نی فرستادیم ما پیغمبری
در ده و شهری به وجه بهتری
جز که بگرفتیم اهلش را تمام
ما به بَأسَآء و به ضَّرَّآء از مقام
در تضرّع شاید آیند آن رمه
آن نبی را بگروند ایشان همه
تا از ایشان دفع گردد آن بلا
رو کنند از ظلم و عدوان بر خدا
چون نشد تنبیه ایشان را سبب
آن بلاء و محنت و رنج و تعب
پس بَدل کردیم بر جای بلا
صحت و نعمت، نکویی برملا
تا فزون گشتند اندر مال و حال
وآن هم ایشان را سبب شد بر ضلال
حاصل آنکه بر بد و نیک جهان
امتحان کردیم ایشان را عیان
میبگفتند این بد و نیک از قرار
لازمۀ کون است و طبع روزگار
هم رسید آباء ما را در جهان
سختی و شادی ز ادوار زمان
گه فراخی، گاه قحطی بوده است
آن یک اندر رنج و آن آسوده است
باعثش نه کفر و نه ایمان بود
رنج و راحت هست تا دوران بود
پس گرفتیم آن گُره را ناگهان
شاعر ایشان می نبودندی از آن
گر که اهل مکه یا اهل قری
بگرویدندی به خلاّق الوری
هم شدندی عابد و پرهیزکار
وز رسول حق نگشتی بر کنار
ما بر ایشان می گشادیم این یقین
باب برکات از سماوات و زمین
می نمودیم ارض را یعنی فراخ
با وفور نعمت اندر شهر و کاخ
لیک چون کردند تکذیب رسل
سد شد آن ابواب و ماندند از سبل
پس گرفتیم آن کسان را بر عذاب
زآنچه می کردند ایشان اکتساب
پس شدند آیا که ایمن مکیان
از عذاب ما که آید ناگهان
در بیات اعنی که شب بردن به روز
یا که در بیتوته زآن تشویش و سوز
وآنگهی باشند تا ایشان به خواب
آید ایشان را شبیخون عذاب
یا شدند ایمن که آید چاشتگاه
بأس ما و ایشان به لعب اندر به راه
حاصل آنکه بعد تکذیب رسل
چاره نبود از عذاب جزء و کل
یا که گردد روز نازل یا که شب
تا چه باشد اندر آن فرمان رب
ایمن از مکر خدا آیا شدند
که به تکذیب نبیّین آمدند
پس نباشند ایمن از مکر خدا
جز گروه خاسران و اهل خطا
راه میننمود آیا از یقین
بر کسی که گشت میراثش زمین
یعنی آنانکه در آن ساکن شدند
بعد اهلش که در اهلاک آمدند
کرده ضبط خانه و اوقاتشان
می خورند اموال و متروکاتشان
میرسانیم ار که خواهیم از عیان
هم بر ایشان ما جزای ذنبشان
منکشف یعنی به کفار قریش
حق نکرد آیا به هر اندوه و عیش
که به جای آن امم بنشسته اند
دل به مال و ملک ایشان بسته اند
آنکه بر ایشان رسانیم از زمان
خود رساندیم آنچه بر پیشین یان
مُهر بنهادیمشان بر قلب و بند
پس ز روی فهم، ایشان نشنوند
آن قری را خوانده ایم اندر خبر
بر تو ما احوال اهلش سر به سر
آمد ایشان را ز حق پیغمبران
چون شعیب و هود و صالح بالعیان
پس نبودند آنکه ایمان آورند
بر نبیّین بعد آن آیات و پند
آنچه را تکذیب می کردند پیش
مستمر بودن بر انکار خویش
حق تعالی مُهر بنهد همچنان
بر قلوب این قریشی کافران
اکثری زآن قوم را نایافتیم
از وفای عهد زآن رو تافتیم
یعنی آن عهدی که در وقت بلا
می نمودند از مخافت با خدا
یافتیم اندر خفا ء و در علن
اکثری زآن فرقه را پیمان شکن