آیت دیگر که ذریّاتشان
حمل ما کردیم در کشتی چنان
یعنی آن آبائشان در فُلک نوح
کآن بُد از هر نوع پر اندر وضوح
ذکر آباء زآن به ذریّت نمود
که خود آباء اصل ذریّات بود
مثل آن هم آفریدیم از قرار
در سفرها تا شوند ایشان سوار
مثل فُلک نوح یعنی در نمون
بهرشان من مثْلِهِ مَایَرْکَبُون
غرقشان خواهیم چون سازیم ما
بحر را در موج اندازیم ما
پس نباشد بهرشان فریادرس
هم نه برهاننده از مرگ آن نفس
جز که ایشان را ببخشاییم هم
بخششی از نزد خود در موج و یم
بازشان سازیم برخورد از حیات
تا به هنگام اجل بعد از نجات
چون بر ایشان گفته گردد ز اهل کیش
که بپرهیزید زآنچه بوده پیش
وآنچه باشد مر شما را در عقب
از عقوبتهای افزون در تعب
بر امید اینکه شاید از شما
بگذرند و رحمت آید از خدا
نامد ایشان را به وجه اعتبار
آیتی ز آیات آن پروردگار
جز که بودند از نظر کردن در آن
بی تأمل روی گردانندگان
مشرکان را چونکه گویند أنْفِقُواْ
زآنچه روزی بر شما فرموده او
زآنچه حقتان داده یعنی بر مزید
هم به محتاجان و درویشان دهید
گوید آن کو نگروید از بد منش
اهل ایمان را ز طعن و سرزنش
ما طعام آیا دهیم آن را به کام
که خدا گر خواستی دادی طعام
نیستید الاّ به گمراهی شما
که کنید امر از خلاف اقتضا
یعنی آنچه بر خلاف مشیّت است
خود به اعطاء قادر آن ذو قدرت است