هم نباشید از ولای مطلقه
همچو ایشان در خلاف و تفرقه
یعنی آنها که نکردند التفات
بعد از آن کآمد بر ایشان بیّنات
کفر و غفلتشان عذابی شد عظیم
همچنین ماندند اندر وی مقیم
رویها روزی که بعضی همچو ماه
هست نورانی و بعضی زآن سیاه
آن کسان که تیره روی و کافرند
بر عذاب ناسپاسی درخورند
گوید آیا زشت و خیره سر شدید
از پس ایمانتان کافر شدید
پس چشید اینک عذابی در جزا
آنچه را کافر شدید از ناسزا
وآن کسان که روشن و نورانیند
جاودان در رحمت سبحانیند
این نشانی ها و آیات خداست
که بخواند بر تو آن را حق و راست
نیست حق خواهنده بهر کس ستم
کو به خلقان خالق است و ذوالنعم
ظلم آید ز احتیاج اندر وجود
تا چه دارد حاجت آن خلاّ ق جود
ظلم کردی ، ظلم دیدی در جزاء
از تو بود آن نی ز سلطان عطاء
هست از حق هر چه در ارض و سماست
سوی او برگشتِ جمله کارهاست