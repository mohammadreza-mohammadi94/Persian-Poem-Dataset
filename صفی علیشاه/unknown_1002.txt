واگذاریم اندر آن روز خروج
بعضشان را باز فِی بَعضٍ یَمُوج
جن و انس اعنی ز روی اضطراب
در هم آمیزند همچون موج آب
پس دمیده می شود در صور دم
جمع پس سازیم ایشان را به هم
عرض گردانیم دوزخ را عیان
اندر آن روز از برای کافران
آن کسان که چشمهاشان در غطا
باشد از ذکر اعنی از آیات ما
هم بنتوانند بشنیدن به گوش
قول حق و آیات را از فقد هوش
می کنند این کافران آیا گمان
آنکه گیرند از عبادم دوستان
غیر من گیرند یعنی اولیاء
از بتان یا از ملایک و انبیاء
یعنی آیا جز من ار گیرند دوست
هیچ نفعی بهرشان در جستجوست
ما کنیم آماده پس بی حایلی
مر جهنم کافران را منزلی
گو دهم آیا خبر من بالعیان
در عمل از بدترین خلقتان
آنکه ضایع گشت و گم از کج روی
سعی ایشان در حیات دنیوی
هستشان طاعات از روی ریاء
نی که از اخلاص و ایمان و ولاء
اصل طاعت زآنکه تصدیق دل است
طاعت ار ز ایمان نباشد باطل است
می کنند اینسان گمان در کارها
که نکو کارند از پندارها