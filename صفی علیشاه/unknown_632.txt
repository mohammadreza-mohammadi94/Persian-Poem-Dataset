چونکه گفتند آن دو رویان از غرض
بودی اندر قلبهاشان چون مرض
که خدا و هم رسولش می نداد
وعد بر ما جز فریب اندر مراد
اینکه گفت او فتح شام و هم یمن
گشت و ملک قیصر و کسری به من
خواست تا اصحاب خود را او فریب
بدهد از این وعده تا باشد شکیب
فرقه ای گفتند ز ایشان در کلام
اهل یثرب ناورید اینجا مقام
جای ماندن نیست اینجا بر جواز
سوی منزل های خود گردید باز
رو کنید از این مقام پر خطر
بر مدینه بگذرید از شور و شرّ
وز پیمبر اذن هم قومی دگر
خواستند از بهر رجعت بر مقر
بر بهانه که بیوت ما خلل
دارد اندر شهر و زین باشد خلل
می رویم آن را نماییم استوار
زود برگردیم بهر کارزار
خانه هاشان محکم است و بی خلل
بر گریز و از جنگ آرند این دغل
ور شود داخل بر ایشان ناگهان
لشکر کفار از اطرافشان
فتنه برخیزد بر ایشان بر زنند
دعوت ایشان را به شرک اعنی کنند
پس کنند ایشان اجابت آن سئوال
زود می آیند بر شرک و ضلال
هم بر آن نارند جز اندک درنگ
نیستشان جز باد از ایمان به چنگ
قوم دیگر هم بُدند از اهل دین
با خدا بستند عهد از پیش از این
در اُحد کردند مر قصد گریز
پس از آن گشتند نادم از تمیز
عهد کردند اینکه اندر کارزار
برنگردانند پشت اندر فرار
می بپرسند از عهود حق یقین
تا چسان بر سر رسانند اهل دین
گو شما را سود ندهد این گریز
چاره نه از مرگ است یا از قتل نیز
نیست برخورداری آن هنگامتان
از حیات الاّ قلیلی از زمان