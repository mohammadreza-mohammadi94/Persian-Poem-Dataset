که شما را حزن و خوف امروز نیست
زآنکه غیر از مهر شهوت سوز نیست
آن کسان کایشان به آیت های ما
مؤمنند و سالم از شرک و ریا
اندر آیید ای عباد خوش سرشت
مر شما و جفت هاتان در بهشت
جملگی مسرور گردانده شده
خوان منعم را خورید از مائده
می شود گردان بر ایشان با طرب
کاسه ها ز انواع طعمه از ذهب
همچنین اکواب یعنی کوزه ها
جمله ز آشامیدنیها جا به جا
تَشْتَهِیه الْأنفُسُ تَلَذُّ الْأعیُن است
مکفی از هر وصفی اندر السن است
آنچه نفس اعنی نماید آرزو
وآنچه ملتذ چشمها گردد از او
اندر آن باشید جاویدان شما
ارث باشد بر شما این دلگشا
زآن عملها که شما کردید پیش
دادتان ارث این خدا از لطف خویش
در بهشت است از فواکه بی شمار
تا خورید از آن شما در اختیار
گفته ام تأویل آنها جمله من
هر کجا آمد مقام اندر سخن
مجرمین هم در جهنم جاودان
در عذابند و نگردد سست آن
اندر آن باشند ایشان نا امید
از فرج وین خود عذابی شد شدید
ما بر ایشان می نکردیم اِستمی
خود ستمکاره بُدند ایشان همی
سوی مالک می کنند ایشان ندا
خواه تا حکمی کند بر ما خدا
گوید او مر جاودان دارید جا
بی ز موتی اندر این محنت سرا
ما فرستادیم زیرا قول راست
بر زبان حق که نطق انبیاست
لیک ناخواهان بُدید از قول حق
اکثری مانند اشرار از نسق
بلکه در ابطال حق این قوم دون
أبرَمُواْ أمرآً فَإنَّا مُبرِمُون
بر گمانشان نشنویم اقوالشان
یا چو می گفتند پنهان و عیان
می شنیدیم آری آن را، هم ملک
می نوشتند آن سخنها یک به یک