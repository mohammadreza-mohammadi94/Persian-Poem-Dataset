در صُحف قرآن همه ثبت است و ضبط
بس گرامی نزد حق از وجه ربط
یافته رفعت به هفتم آسمان
یا بلند از قدر و پاکیزه بیان
از شوائب وز تناقض وز خطا
پاک و هم از شبهۀ اهل هوی
شد نوشته جمله آیات کلام
خود به دست آن سفیران کرام
وآن بزرگان نکوکار از قبول
قصد از آن باشند اصحاب رسول
دور باد از رحمت آن کافر نهاد
گرچه بسیار است کفرش هم زیاد
آفریده از چه چیز او را خدای
ز اندکی آب منی در ابتدای
ساخت پس اعضای او را در شکم
راه بیرون گشتن آسان کرد هم
پس بمیرانید، او را کرد امر
تا به خاک اندر برندش زید و عمر
پس در آن وقتی که دارد اقتضای
سازد او را زنده چون خواهد خدای
امر حق را آدمی حقاً هنوز
خود بجا ناورده قدر نیم روز
پس بباید تا کند آدم نظر
بر طعامش تا چه شد حادث دگر
بنگرد باید که ما چون آب را
ریختیم از ابر هر جا ز اقتضا
ارض را پس بر نبات اشکافتیم
بهر قوت آن مقتضی چون یافتیم
پس برویاندیم زو دانه و عنب
قضب و زیتون، نخل خرما بر سبب
باغهای پر ز اشجار سطبر
میوه های خشک و تر زآن آب و ابر
یا چراگاه است آب اندر کلام
یا که میوة خشک گشته در مقام
این است برخورداری از بهر شما
هم ز بهر چارپایان قوت ها