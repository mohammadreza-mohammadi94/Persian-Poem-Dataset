هم فرستادیم موسی را دگر
با کتاب و معجزاتی مستقر
حجتی دادیم بر وی آشکار
سوی فرعون و گروهش ز اقتدار
پس نمودند آن جماعت پیروی
در ضلال از امر فرعون غوی
کار فرعون آن نبُد بر وجه راست
در قیامت قوم خود را پیشواست
پس نماید وارد ایشان را به نار
موردی بُد باشد این اندر شمار
فاتبعوا فی هذه لعنت ببین
در دو عالم لعنت است او را چنین
بَد عطائی باشد اندر رستخیز
بهر ایشان از خداوند عزیز
این صفی گوید که هر چیز از خداست
نزد اهل معرفت نعم العطاست
تا نپنداری عطای حق بد است
این بدی پاداش نفس مرتد است
آتش ار زآن یار آتش خو بود
بهر عاشق کوثر و مینو بود
آنکه بیند آتش از یاری چنین
هم سزاوار است بر آتش یقین
اینست ز ابناء القری در بیم و باک
یعنی آن دِه ها که گشتندی هلاک
قصۀ آن بر تو می خوانیم ما
بعضی از آن باقی است و هم بپا
بعضی دیگر گشته مفقود و خراب
همچو زرع بدرویده از عذاب
ما نکردیم ایچ بر ایشان ستم
بل به خود کردند ایشان ظلم هم
نفع ایشان را نداد اندر بسیج
آن خدایانی که می خواندند هیچ
می پرستیدند آنها را به راز
جز خدای کارساز بی نیاز
امر چو از پروردگارت در رسید
جز زیان نفزودشان هیچ از مزید
این چنین باشد گرفتن های رب
چون بگیریم آن قری را در تعب
وآنگهی باشند ظالم در فعال
ظلمشان گردد سبب بر سوء حال
مر گرفتن های حق در عقل و دید
شد چو نوبت دردناک است و شدید
اینکه ما کردیم یاد از آن امم
عبرت ترسندگان است از نقم
آنکه ترسد از عذاب آخرت
عبرت آرد خواهد از حق مغفرت
این قیامت هست روزی کاندر آن
مجتمع گردند یکجا مردمان
این بود روزی که حاضر گشته است
خلق عالم از بد و نیک آنچه هست
پس نمی داریم باز آن روز را
جز ز بهر مدت بشمرده ما
مدتی کآن مقتضی با حکمت است
چون شود آخر قیامت نوبت است
چونکه آن روز آید و گردد جزاء
حادث و مشهود از حکم قضاء
اندر آن روز مَهول پُر مِحن
جز به دستوری نگوید کس سخن
در حدیث آمد که در یوم النشور
چو اهل محشر ایستند اندر حضور
انبیاء و راستان از هر طرف
همچنین افرشتگان بکشیده صف
پس نداء آید، که بپرستیده است
مر مرا حقّ پرستش آنچه هست
زهره کس را نیست تا گوید جواب
هر سری افتد به پیش از شیخ و شاب
بند آید هر زبانی او به کام
نیست قادر ذی شعوری بر کلام
باز آید این نداء از ذوالجلال
پس ملایک با هزاران ابتهال
آن ملایک که به عمر خود تمام
بوده بر یک سجده یا بر یک قیام
در فغان آیند کای خلاّق جان
کی تو را طاعت توان کرد آن چنان
اهل محشر از شقی و از سعید
از وعید و وعد در بیم و امید
آنکه بدبخت است اندر آتش است
در زفیر و ناله های ناخوش است
جاودان باشند در آتش بپای
تا سماوات و زمین باشد به جای
جز که خواهد مر خداوندت نجات
بهر ایشان تا چه باشد خلق و ذات
زآنکه فعّال است آن پروردگار
آنچه خود خواهد کند با اقتدار
کس ارادة او نداند غیر او
تا چه باشد بر خلایق خیر او
وآنکه باشد نیک بخت و خوش سرشت
پس بود جاوید او هم در بهشت
تا بود برپا سماوات و زمین
جز که خواهد حق تبدّل اندر این
هم عطاشان بدهد او نامنقطع
هر دم از حقند نوعی منتفع
مر شقی و نیک بخت اندر خبر
هستشان در بطن امّ خود مقر
هست یعنی ثابت اندر علم حق
حالشان از خیر و شرّ بر یک نسق
پس به ظاهر آمد آن اصلی که بود
طفره می باشد محال اندر وجود
بود دانا بر حقیقت ها اِله
پیش از اشیاء کاین سفید است آن سیاه
این نه جبر است ار جوی داری تو هوش
جبر از عجز است بگشا چشم و گوش
داند او چیزی که آید در ظهور
نی که مجبوری ز علم اندر امور
در مقام خویش شرحش را تمام
گویم اینک رو به تفسیر کلام