می کند یادِ حق از تنزیهِ محض
هر وجودی در سماوات است و ارض
هست او را ملک و حمد بی قیاس
پادشاهی و ستایش هم سپاس
شاهی اش بر ملک و ملکوت است وی
قادر است و مقتدر بر کلّ شیء
آنچه را خواهد دمی بخشد وجود
وآنچه را خواهد کند نابود زود
اوست آن کس کآفرید او از عدم
مر شما را داد پس رزق و نعم
از شما پس بعض کافر بر وی اند
بعض دیگر مؤمن و نیکو پی اند
اهل کفر و اهل ایمان در نصاب
فرقه ها باشند بیرون از حساب
در مقام کفر و ایمان بر پدید
حق بود بینا به آنچه می کنید
آفرید او این سماوات و زمین
بالحق اعنی راست از حکمت چنین
کرد تصویر شما پس نیک تر
ساخت صورت هایتان اندر نظر
تا به جایی داد صورت را نمود
که شد اندر حُسن، مرآت شهود
شد چو ظاهر ذاتش از وجه جمال
گشت انسان مظهر او در کمال
اینکه بینی روی خوب از هر طرف
می برد ایمان و جان و دل ز کف
زآن بود کو بر جمالش مظهر است
این کشش زین سر نباشد زآن سر است
روی خوب اندک زمانی فانی است
حسن را نبود فناء ربّانی است
گر به آن حسن از بتان داری نظر
بر مصوّر عاشقی نی بر صور
ور نبیند دیده ات جز آب و رنگ
رو که نبود زین نشانت غیر ننگ
باز برگردیم بر آیت، خود او
گفت صورت هایتان کرد او نکو
هست سویش بازگشت ما یقین
داند آنچه در سماء است و زمین
هم بداند آنچه را کز یکدگر
مختفی دارید و ظاهر سر به سر
هم بود دانا بر اسرار امور
آنچه هست اندر خفایای صدور