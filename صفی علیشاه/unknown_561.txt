هم ثمود آمد به تکذیب رسل
چون ز گمراهان بُدند از جزء و کل
گفت چون صالح برادرشان بجا
می نترسید ایچ آیا از خدا
من رسولی بس امینم فَاتَّقُواْ
پیروی وز من کنید، ای دون نکو
از شما مزدی نخواهم من بر آن
هست مزدم با خدای مستعان
مر شما بگذاشته آیا شوید
اندر آن نعمت که در وی می بوید
ایمن و آسوده بی هر آزمون
یعنی اندر بوستانها و عیون
زرعها و نخلهای بس ظریف
که بود اشکوفه اش نرم و لطیف
می تراشید از حجر وز کوهها
خانه ها در شادمانی و اعتلا
پس بترسید از خدا در کل حال
پیروی وز من کنید اندر فعال
پیروی نارید ز امر مسرفین
که بُوند اهل فساد اندر زمین
امر خود نارند هرگز بر صلاح
می فزایند از عمل بر افتضاح
قوم گفتندش جز این نبود که تو
جادویی کرده شدستی نو به نو
تو نه ای جز آدمی مانند ما
راستی را آیتی آور بجا
یعنی ار باشی تو هیچ از صادقین
باید آوردن نشان بر صدق دین
گفت ناقه است ای نکه خواهید از شتاب
خود نصیبی مر ورا باشد ز آب
هم شما را بهره ای بی گفتگو
روز معلوم است ز آب نهر و جو
هست یک روز اعنی از بهر شما
روز دیگر بهر این ناقۀ خدا
لَا تَمَسوهَا بِسُوءٍ ای قوم من
که عذاب آید شما را در زمن
مر شما را گیرد آن رنج عظیم
در چنان روزی بزرگ از هول و بیم
ناقه را کردند پی از کینه پس
زآن پشیمان سخت گشتند آن نفس
شرحش اندر سورة اعراف شد
جمله مذکور آنچه در تفسیر بُد
پس گرفت آن قوم را ناگه عذاب
واندر این باشد نشانها بر صواب
می نبودند اکثری از مؤمنان
حق به خلقش غالب است و مهربان