پس به هنگامی که حق از نزد ما
آمد ایشان را به معنی مصطفی
از چه گفتند او نشد داده چنان
که به موسی داده شد بهر نشان
یا چرا آنسان که تورات از نمود
آمد آن یک دفعه بر موسی فرود
نازل این قرآن نشد یک دفعه نیز
بر محمّد(ص) این نباشد جز ستیز
کافر آیا می نگشتندی چنین
زآنچه داده شد به موسی پیش از این
این دو را گفتند که ظاهر شود
بر شما سحر است نی کآیت بود
ما به اینها هیچ یک می نگرویم
قول این گویندگان را نشنویم
گو شما آیید پس بهر نسق
با کتابی کآن بود از نزد حق
رهنماتر باشد او زین دو کتاب
یعنی از تورات و قرآن در خطاب
پیروی تا زآن کنیم ار لایقید
در کلام خود همانا صادقید
پس بننمایند اجابت گر تو را
پس بدانکه تابعانند از هوی
کیست گمره تر از آن گیج غوی
کز هوای خود نماید پیروی
باشد ار غیر هدایت از خدا
کز خدا باید بود بی شک هدی
زآنکه هم شاید هوایی در نسق
وفق بدهد با رسومی کوست حق
نیست آن جز گمرهی در راه دین
راه ننماید خدا بر ظالمین