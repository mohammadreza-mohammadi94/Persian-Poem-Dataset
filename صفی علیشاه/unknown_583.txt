رهاندیم او و یارانش تمام
که بُدند اهل سفینه آن کرام
می بگرداندیم آن را در زمین
عبرتی و آیتی بر عالمین
هم براهیم آن زمان که گفت او
قوم خود را که اعبُدُواْ الله وَاتَّقُوه
این شما را بهتر است ار آگهید
بر سپهر عقل و بینایی مهید
غیر از این نبود که بپرستید باز
آنچه را جز حق بُتانند و مجاز
مر دروغی را ببافند آن کسان
که به جز حق را پرستند از گمان
بر شما در رزق قادر نیستند
پس ز حق جویید رزق بی گزند
وَاعبُدُوهُ وَاشْکُرُواْ یعنی کنید
زو پرستش، زو سپاس از عقل و دید
سوی او خواهید گشتن جمله باز
نک به شکر نعمتش گیرید ساز
در رسالت ور شما تکذیب من
می کنید این بوده اندر هر زمن
از امم کردند تکذیب رسل
پیش از این هم در تمام جزء و کل
قوم در تکذیبشان در جهر و سرّ
جز قلیلی هر زمان بودی مُصر
بر فرستاده و رسول کردگار
می نباشد جز بلاغی آشکار