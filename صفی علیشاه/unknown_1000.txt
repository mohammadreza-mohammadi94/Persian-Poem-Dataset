نک شنو تفصیل ذوالقرنین باز
کز تو پرسند ای رسول دلنواز
بوده آن اسکندر از روی کلام
پادشاه مشرق و مغرب تمام
مر ورا خواندند ذوالقرنین از آن
که دو کرّت گشت بر گرد جهان
یا که بودش در تصرف غرب و شرق
نافذ امرش هر دو سو را همچو برق
یا که شاه ظاهر و باطن بُد او
یا که بوده است او اصیل از هر دو سو
یا دو قرن از مردمان در دور او
برگذشتند از جهان رنگ و بو
نیست قصد از شخص او تا بوده چون
قصه اش فرموده حق بهر نمون
زود باشد گو که تا خوانیم ما
قصه و اخبار او را بر شما
ما به او دادیم مکنت از طلب
در زمین هم از هر آن چیزی سبب
کآن وسیله بودش اندر کارها
میشد از پی مر سبب را هر کجا
تا رسید آنجا که می شد آفتاب
مر فرو در چشمه ای از گرم آب
یافت نزد آن گروهی بت پرست
ما به او گفتیم از حکم الست
یا بکش این قوم را از چار سو
یا که هل مابینشان شرع نکو
قَالَ أما مَن ظَلَمَ یعنی ستم
کرد هر کس یافت زآن پاداش هم
زود باشد ما کنیم او را عذاب
می کشیم آن هر چه باشید از شتاب
هم چو بر پروردگارش گشت رد
پس کند او را عذابی سخت و بد
وآنکه مؤمن گردد و شایسته کار
پس جزای نیک یابد بی شمار
زود باشد که ورا گوییم ما
کآری آسان ز امر خود کامل جزا