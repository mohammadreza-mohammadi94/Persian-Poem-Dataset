آمد آیت که فرستادیم ما
پیشتر از تو رسولان ز اقتضا
همچنین دادیمشان فرزند و زن
بیش از آنچه بر تو دادیم این زمن
هم رسولی را نشاید کآیتی
آورد جز کش دهد حق رخصتی
هر زمانی راست حکمی از خدا
که نوشته بر عباد از ابتدا
مقتضی با حال خلق آن زمان
از شرایع وز رسوم این جهان
مختلف چون باشد اوقات از قدر
حکم وقتی نیست چون وقت دگر
یا که آجال خلایق را تمام
هست حکم اعنی نوشته در نظام
محو سازد هر چه را خواهد خدای
یعنی آن بر نسخ دارد اقتضای
هم نماید ثابت آن را که صلاح
باشدش با حکمت اندر افتتاح
هم بود در نزد او امّ الکتاب
لوح محفوظ اعنی از وجه صواب
در بیان محو و اثباتت به طور
فلسفی قائل بود بر دور و کور
سیصد و شصت و سه ألف اندر مدار
بگذرد چون از شمار روزگار
دور گیتی بر سرآید بالتمام
دور دیگر ثبت گردد در نظام
هست اندر محو و اثبات از دلیل
اختلافاتی فزون از هر قبیل
گفته اند ارباب تفسیر آن تمام
ذکر جمله نیست لازم در کلام
حاصل آن جمله را سازد صفی
بر تو ظاهر تا نماند مختفی
آنچه باشد ثابت اندر علم ذات
بی ز تغییر از وجود ممکنات
لوح محفوظ آن بود کز وجه تام
داند اسرار حقایق را تمام
پس بود تغییر در وی ممتنع
هم در آن اسرار اشیاء مجتمع
وآنچه از غیب آید آن اندر شهود
مختلف گردد در اطوار وجود
یافت آن بر محو و اثبات اعتبار
شد چو حکمش مختلف در روزگار
اختلافش تا ثمر از تخم و نبت
جمله اندر لوح محوظ است ثبت
همچنان که تخمها در خاکها
اختلاف او راست در نشو و نما
تخم تا گردد شجر بدهد ثمر
پس شود رزق و حیات هر بشر
محو گردد هر زمان حالی ز وی
حکم دیگر باشد از حالش ز پی
اصل آن ثابت بود در خاک و آب
لیک یابد در مقامات انقلاب
همچنین دان رتبه ها را جا به جا
هر مقامی راست حکمی ز اقتضا
تا مقامی کآن به حکم واحد است
قصدها راجع به علم قاصد است
صدقه بدهی صدقه را باشد اثر
محو سازد هست اگر در ره خطر
هیزم آن یک می کشید از اهتمام
گفت عیسی گشته عمر این تمام
روز عمرش تا به شام آید به سر
سالمش دیدند در روز دگر
گفت با عیسی حواری کز چه رو
این بگفتی نیست رنجی اندر او
جُست عیسی وجه آن از جبرئیل
گفت صدقه داد و رَست او در سبیل
بودش اندر دست نانی بهر خود
زو فقیری خواست داد آن را به مرد
جستجو کردند پس چون مردمش
بود ماری در میان هیزمش
در دهانش بود سنگی کاوفتاد
گفت این سنگ است آن نانی که داد
این خبر را داد بهر آن صریح
حسن صدقه تا کند ظاهر مسیح
باز بر تفسیر گردم زین جهت
گفت بنماییمت ار بر مصلحت
بعضی از آن را که وعده داده ایم
کافران را ز اسر و قتل و قحط و بیم
یا بمیرانیم پیش از آن تو را
نیست کارت هیچ بر آن ماجرا
بر تو نبود غیر تبلیغ و پیام
هست هم بر ما شمار فعل عام
مکیان آیا نمی بینند این
آنکه می آییم ما اندر زمین
یعنی آید بر زمین کافران
حکم ویرانی ز ما ز اطراف آن
حق نماید حکم و آن را در طلب
نیست موجودی که اندازد عقب
هم بود او بس سریع اندر حساب
کافران را بعد نقص و انقلاب
کافران که پیش از ایشان بوده اند
با رسل کردند مکر و غدر چند
مکرها پس نزد حق باشد تمام
داند آنچه کسب کردند این انام
زود دانند این گروه کافران
کآخر نیکو که دارد در جهان
کافران گویند نبوی تو رسول
گو تو ای احمد(ص) به قوم ناقبول
که بود کافی گواهی را خدا
در میان من دگر بین شما
وآنکه باشد نزد او امّ الکتاب
یعنی آن روح الامین با بوتراب
آنچه ز اخبار دو فرقه منجلی است
قصد از امّ الکتاب ای دون علی است
لیک گویند اهل تحقیق و اصول
عام باشد این بر ارباب وصول
تا قیامت یعنی اندر هر زمان
شاهدان هستند ز ارباب عیان
تا گُوَه باشند در هر محضرم
کاین کتاب از حق و من پیغمبرم