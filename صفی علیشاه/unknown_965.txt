نیست حق در فعل خود مسئول کس
لیک مسئولند او را خلق بس
جز خدا آیا خدایان دگر
برگرفتند این گروه کور و کر
گو دلیل خود بیارید اندر این
گر شما را هست برهانی چنین
اندر ایشان نیست یک مو قدرتی
وین بود بر نفی تقلید آیتی
زآنکه تقلید است از پندار و ظن
نی ز علم و عقل نزد اهل فن
اینست ذکری آنکه را او با من است
وآنکه پیش از من به وحی ذوالمن است
یعنی این قرآن که هست امّ الکتاب
هم دگر تورات و انجیل از خطاب
پس ببینید اندر آنها هست هیچ
غیر توحید خدا بیبند و پیچ
بلکه حق را می ندانند اکثری
چیست تا فرقش ز شیء دیگری
حق و باطل را نمیدانند چون
پس ز حق باشند زین ره معرِضُون
نی فرستادیم ما هیچ از رسل
سابق از تو رهنما اندر سبل
جز که می شد وحی سویش از درون
لآ إلهَ إلآ أنَا فَاعبُدُون
غیر من نبود خدا یعنی به ذات
پس پرستیدم ز روی التفات
می بگفتند اینکه بگرفت او ولد
از ملایک بی دلیل و بی سند
اوست پاک و هم ملایک در شئون
می بوند ایشان عِبَاد مکْرَمُو ن
بر خدا پیشی نگیرند از کلام
کار بر امرش نمایند آن تمام
داند اسرار ملایک هر نفس
آنچه ز ایشان پیش باشد یا که پس
نه کنند از کس شفاعت بر خدا
غیر آنکه حق بر آن باشد رضا
هم بود از خشیّت حق ترسناک
تا شوند از نقص طاعت ها هلاک
وآنکه گوید از ملایک یا بشر
من خدایم جز خدای دادگر
پس جزاء دوزخ دهیمش وین بجاست
همچنین هر ظالمی را این جزاست
می ندانستند آیا خود ز پند
آن کسان که بر خدا کافر شدند
اینکه بودند این سماوات و زمین
بسته و بر هم نهاده پیش از این
پس گشادیم از هم آنها جمله ما
زنده گرداندیم هر چیزی ز ماء
نگروند آیا که با این بیّنات
مشرکان که نیستشان ره بر نجات
کوهها کردیم در ارض استوار
مردمان را تا نجنباند به کار
هم بگرداندیم در آن کوه ها
راه ها تا راه یابند از ولا
هم بگرداندیم ما این آسمان
سقف محفوظ از فتادن در عیان
بر نگه دارنده است این رهنمون
لیک ز آیاتند ایشان مُعرِضُون