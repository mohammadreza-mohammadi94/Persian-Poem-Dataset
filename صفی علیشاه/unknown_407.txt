اوست آن کس که فرستاد از عطا
بر هدایت مر رسول خویش را
هم به دین راست تا غالب کند
دین حق را بر هر آن دین از سند
حق بود کافی و هم بر وی گواه
که محمّد (ص) شد فرستاده اِله
وآن کسان که با وی اند از مؤمنین
سخت بر کفار و بس پر قهر و کین
بینی ای بیننده ایشان را مدام
راکع و ساجد به هر حال و مقام
از خدا جویند فضلی بر مزید
همچنین خوشنودی او با امید
هست ایشان را علامت در وجوه
از نشان سجدة حق با شکوه
قصد از این سیما بود نور شهود
که بتابد از رخ اهل سجود
وآن ببینند اهل عرفان و یقین
نی کسی کو را نباشد نور دین
باشد این وصف از نشان مؤمنان
گشته در تورات و انجیل آن بیان
یعنی ایشان را ستوده در کتاب
زین صفت ربّ العباد اندر ثواب
همچو دانۀ کاشته کاندر نخست
شاخه ها آرد برون باریک و سست
پس قوی گرداند آن را پس شود
او سطبر و سخت و بر ساق ایستد
آن چنان گردد تناور که عجب
زو کنند اهل زراعت در طلب
این مثال احمد(ص) است و مؤمنان
که شدند ایشان به تدریج آن چنان
بعد ضعف اعنی قوی گشتند و سخت
همچو بعد از رستن و ماندن درخت
گفت این تشبیه بهر اهل دین
تا شود کفار ز ایشان خشمگین
وعده کرد آن مؤمنان را کردگار
که بود کردارشان نیک از عیار
در جهان و در جنان پر نعیم
هستشان آمرزش و اجر عظیم