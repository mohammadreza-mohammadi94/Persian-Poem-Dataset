پس تو بر آثار رحمت های حق
در نگر از چشم فکرت بس ادق
تا چسان سازد زمین را زنده زآن
بعد از آنکه مرده بود اندر خزان
آنکه خاک مرده را بخشد حیات
آورد اشجار و اثمار از نوات
مردگان را هم تواند زنده کرد
بعد موت از زندگی زیبنده کرد
او به هر چیزی است قادر بی خلاف
هم نه اندر قدرتش باشد گزاف
ور که بفرستیم بادی سخت و بد
که به کشت و زرع ایشان بر وزد
کِشته اشان پس شود زرد و تباه
بعد از آن کافر شوند اندر اِله
مردگان را نشنوانی پس تو پند
هم کران را خواندن از صوت بلند
چونکه برگردند از خوانندگان
پشت بر ایشان کنند اندر زمان
تو به کوران می نباشی رهنما
از ضلالتهایشان اندر لقا
جز کسی کآیات ما را مؤمنند
مر تو را منقاد امر و موقنند
مر خدای بر حق است آن کز نخست
خود شما را آفرید از چیز سست
کوست نطفه، داد بعد از ضعف بس
قوّتی از روح، تن را هر نفس
داد بعد از قوّتش ضعفی دگر
پیریی بعد از جوانی در اثر
آفریند هر چه خواهد بی قصور
کوست دانا و توانا بر امور