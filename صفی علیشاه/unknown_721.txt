هم بود ز آیات او اندر بحور
فُلک های جاریه واندر ظهور
هست کَالْأعلَام یعنی همچو کوه
موجهای بحر یا فُلک از شکوه
ور که خواهد باد را ساکن کند
کآن سبب بر رفتن کشتی بود
پس بگرداند ستاده بی عبور
فُلکها را جمله در پشت بحور
وین ز آیات وی است اندر نشان
بهر هر صبّار شاکر بی گمان
یا اگر خواهد کند غرق و تباه
آنچه را که کسب کردند از گناه
بگذرد هم ز اکثری از سیّئات
بدهد ایشان را ز هول و غم نجات
تا بدانند آنکه در آیات ما
می کنند ایشان جدال از ناروا
نیستشان بگریزگاهی از عذاب
حق چو خواهد بهر کس رنج و عِقاب
آنچه پس داده شدید از چیزی آن
هست برخورداری از عیش جهان
وآنچه باشد از ثواب آخرت
نزد حق بهتر بود بی معذرت
بهر آن کآورده اند ایمان به حق
تکیه بر وی کرده اند از ماخَلَق
وآنکه ایشان از کبائر اجتناب
هستشان وز فعل زشت و ناصواب
بر کسی چون می کنند ایشان غضب
زود ایشان بگذرند از آن سبب
کرد اجابت وآنکه از پروردگار
داشتی برپا نماز آن حق گذار
هستشان در کار ایمان مشورت
در میان خود بدون معذرت
بعد هجرت این است شورایی که داد
روی در بیت اَبو ایوب داد
هم ز پیش از آن به مکه مؤمنان
مشورت با هم نمودندی چنان
هست مروی که نشد بدبخت مرد
گر در امر خود به شوری کار کرد
می کنند انفاق رزق خویش را
که مر ایشان را عطاء کردیم ما
چون ز کفار آید ایشان را ستم
می ستانند از عدو انصاف هم
می کشند اعنی که از خصم انتقام
نصرت از هم می کنند ایشان تمام
مثل آن باشد جزای کار بد
در قصاص و در کلام زشت رد
بگذرد هر که از ستمکارش به راست
صلح آرد، اجر او پس بر خداست
حق ندارد ظالمان را هیچ دوست
کانتقامش از سویّه پیش اوست