گشت ترسان گفت با اعیان خویش
سویم این نامۀ کریم افتاد پیش
باشد از نزد سلیمان این کتاب
کو به انس و جن بود مالک رقاب
هست بر نام خدا عنوان آن
خالق بخشنده ای بس مهربان
که بزرگی ناوریدم در پیام
سوی من آیید مسلم بالتمام
گفت بلقیس ای امیرانم دهید
فتوی اندر کار من گر آگهید
من نکردم قطع امری بی سخن
تا نمی گشتید حاضر پیش من
می بگفتند اینکه ما مردان کار
صاحبان قوّتیم و کارزار
اختیار این امر را با توست و بس
تا چه فرمایی ز صلح و جنگ پس
گفت چون در قریه ای داخل شوند
پادشاهان گر که از راهی روند
می کنند آن قریه را ویران و پست
وآن عزیزانش ذلیل و زیردست
می کُشند و می برند افزون اسیر
می کنند اینسان هم ایشان ناگزیر
می فرستم سوی ایشان هدیه چند
پس ببینم چون به ما راجع شوند
یعنی افرستادگان آیند باز
کار بینم تا چسان باشد به ساز
پس رسولی با هدایا و تحف
بر سلیمان او فرستاد آن طرف