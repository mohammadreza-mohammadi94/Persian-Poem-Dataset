هم دو بُستان دگر هست از نشان
قرب آن دو بوستان یا جنب آن
جنّت روح است و ذات آن در شهود
وآن بود مر سابقین را در ورود
پس ز نعمت ها که دارد اختصاص
بر کدامین منکرید از عام و خاص
سبزیی کآن بر سی اهی مایل است
آن دو جنّت را ز لطفِ شامل است
بر کدامین پس ز آلاء اخص
هستتان تکذیب اندر عقل و نص
هست در این دو جنان جاری دو جو
که بجوشند از میان آن به رو
وآن دو چشمه گر که داری واردات
علم توحید است در ذات و صفات
بر کدامین نعمت از علم و کمال
پس شما دارید تکذیب و ملال
میوه ها در آن دو جنّت بیشمار
باشد از آن جمله خرما و انار
هست اشارت زآن دو نزد اهل حال
بر تجلیِ جمال و هم جلال
بهر فهم عامه چاره زین نبود
که کند معقول را محسوس زود
نخل و رمان بهر فهم عامه است
ور نه روح است آن به وصف این جامه است
آدمی باقی بود از روح و جان
نی ز روی جامه و جسم و مکان
زآن مثل زد حق به خرما و انار
کاین دو اند از میوهها بِه در عیار
اختصاصش هست ذکر اندر کتب
کرده ایراد اهل طب از قشر و لب
جای ذکر آن در این تفسیر نیست
نیست طب این نظم تفسیر نبی است
بر چه نعمت پس ز نعمت های روح
می کنید آیا که تکذیب از وضوح