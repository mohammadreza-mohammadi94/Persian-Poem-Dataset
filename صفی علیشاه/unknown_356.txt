آفریده گشته است آدم هَلُوع
بس حریص اعنی هم این دارد وقوع
عارفی پرسیده گردید از هَلُوع
گفت حق تفسیر کرده کن رجوع
چون رسد شرّی بر او باشد جزوع
چون رسد خیری بر او باشد منوع
جز مصلّ ین کآن جماعت از نیاز
هست ایشان را دوام اندر نماز
وآن کسان کز نیکی اعمالشان
حقّ معلومی است در اموالشان
بهر درویشی که هست او را سئوال
وآنکه محتاج است نی سائل به مال
وآن کسان کآن قوم بر روز جزا
هستشان تصدیق بی چون و چرا
وآن کسانی کز عذاب کردگار
مشفقون باشند یعنی ترس کار
زآنکه می باشد عذاب ربّشان
غیر مأمون نیست یعنی زو امان
وآن کسان ایشان فروج خویش ضبط
می کنند از غیر زنهاشان به ربط
آنچه یا گردیده مالک دستشان
نیست ایشان را ملامت اندر آن
هر که جوید منکحی پس غیر از این
آن گُره بگذشته اند از حد یقین
وآن کسان اندر امانات و عهود
می کنند ایشان رعایت در شهود
وآن کسان که بر گواهیشان قیام
می کنند از خوف خلاّق الانام
وآن کسان که بر نماز خویشتن
مر نگه دارند آداب و سنن
آن گُره باشند ایشان در بهشت
بس گرامی گشته از حسن سرشت