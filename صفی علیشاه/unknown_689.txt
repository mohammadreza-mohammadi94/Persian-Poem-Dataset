أیهَا النَّاسُ إنَّ وَعدَ االلهِ حَق
پس بنفریبد شما را در نسق
زندگی این جهان پر شرور
بر خدا هم دیوتان ندهد غرور
زآنکه شیطان بر شما دشمن فن است
پس بگیریدش عدو چون دشمن است
دشمنی با دیو چبود رو به رو
از صفی کن گوش، ترک آرزو
غیر از این نبود که بر دنیا به پیش
خواند او مر پیروان و احزاب خویش
زآنکه تا باشند ایشان ناگزیر
در قیامت جمله ز اصحاب سعیر
کافران که امر او را تابعند
در عذابی بس شدید و شایعند
وآن کسان که بگرویدند و عمل
بر نکویی کرده اند اندر محل
بهر آنها جمله از برنا و پیر
از حق است آمرزش و اجری کبیر
پس کسی کآراسته شد بهر او
زشتی کردار و دید آن را نکو
هست آیا چون کسی کو از خرد
می دهد در خود تمیز نیک و بد
پس گذارد حق فرو آن را که خواست
وآنکه را خواهد نماید راه راست
پس نباید تا رود نفست ز جا
نزد حسرت ها بر ایشان در خطا
نفس خود یعنی میفکن در الم
می مخور بر حالشان اندوه و غم
حق بود دانا بر آنچه می کنند
دور خود چون کرم پیله می تنند
مر خدای است آنکه بفرستاد باد
پس برانگیزاند ابر اندر نهاد
پس براندیمش به ارض مرده هین
زنده پس کردیم زآن آب، آن زمین
بعد از آن پژمردگی ها وآن فتور
هم بدینسان است گر دانی نشور