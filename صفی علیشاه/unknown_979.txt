آن کسانی را که می رانندشان
مر ملایک چونکه آید وقت آن
اندر آن حالی که استمکاره اند
بر نفوس خویش و بس بیچاره اند
مرگ را بینند و صلح آرند پیش
ما نبودیم ایچ بد کردار و کیش
میکنند اقرار بر توحید و دین
قابضین روح گویندش چنین
خود گنهکارید و مشرک پیشه ، بل
حق بود دانا شما را بر عمل
پس درآیید اندر ابواب جحیم
جاودان باشید اندر وی مقیم
این چنین اهل تکبّر را سزاست
جایگاه بد مر ایشان را بجاست
هم شود مر گفته آنان را دگر
که بُدند اندر جهان پرهیزگر
چه فرستاده شما را کردگار
نیکویی گویند بی حد و شمار
قَالُوا خَیرًا لِّلَّذِینَ أحسَنُواْ
اندر این دنیا نبود الاّ نکو
نیکویی کردند و نیکویی خدا
دادشان اندر عوض بر مدعا
لیک دار آخرت نیکوتر است
بهر پرهیزندگان واندر خور است
جنّت عدنی که آیند اندر آن
نهرها از زیر آن باشد روان
هر چه خواهند اندر آن باشد یقین
حق چنین بدهد جزای متقین
وقت قبض روحشان افرشتگان
که بسی پاکیزه باشند از نشان
بر شما گویند بادا ز حق سلام
در بهشت آیید و بر اعلی مقام
زآنچه می کردید بر نیکی عمل
این بود پاداش نیک از لم یزل
منتظر باشند آیا کافران
اینکه آیدشان ملک در نزع جان
یا که فرمان آید از پروردگار
تا به استیصالشان سازد دچار
همچنین کردند آنان که ز پیش
بوده اند از این گروه ظلم کیش
حق نفرمود ایچ بر ایشان ستم
بل به خود کردند ظلم آن قوم هم
پس رسند اندر جزای سیّئات
آنچه کردند از بدی ها در حیات
هم فرود آمد بدیشان ز آزمون
شرّ ما کَانُواْ بِهِ یَستَهزِءُون
۳۵ مشرکان گفتند گر می خواست ما
کی پرستیدیم چیزی جز خدا
ما و نی آباء ما بر هیچ شیء
سجده کی کردیم گر می خواست وی
هم نمی کردیم چیزی را حرام
بی ز حُکمش ما به خود بر هیچ نام
این ز استهزاء بگفتند از عناد
نی که از اخلاص و توحید و وداد
همچو ایشان پیش از این کردند نیز
که عُری بودند از عقل و تمیز
پس چه باشد جز رساندن بر رسول
گر قبول آید به کس یا ناقبول
انبیاء گفتند اعمال نژند
از شما نبود به نزد حق پسند
او فرستاد این رسل با بیّنات
تا بدانند امر و نهی اش کائنات
پس نماید امر بعثت را بیان
سُنّتش جاری چنین شد هر زمان
ما بر انگیزانده ایم اندر اُمم
از رسولان بهر تکمیل نعم
آنکه بپرستند حق را بر صواب
هم کنند از دیو و طاغوت اجتناب
پس بُد از ایشان کسی کو را خدای
شد ز توفیقش به طاعت رهنمای
هم بُد از ایش ان کسی کز حکم حق
شد به خذلان و ضلالت مستحق
پس شما آرید سیر اندر زمین
بنگرید اندر مآل مشرکین
تا چسان بوده است اندر جزء و کل
حال آن مردم به تکذیب رسل