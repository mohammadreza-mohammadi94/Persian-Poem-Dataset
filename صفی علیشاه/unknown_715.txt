عاد پس اما به ارض از غیر حق
سرکشی کردند در نظم و نسق
می بگفتند از توانایی ز ما
سخت تر کبود هم از مال و نوا
می ندانستند اوشان کآفرید
سختتر باشد به قوّت نزد دید
می بُدند ایشان به آیت های ما
آنکه می کردند انکار از عمی
پس فرستادیم بادی سهمناک
که ز آوازش شدند ایشان هلاک
یا که بادی سرد کز سردی آن
جملگی مردند در بیت و دکان
اندر ایّامی که نحس و شوم بود
بهر ایشان دوزخ معلوم بود
چون خدا خواهد به قومی رنج و ضر
بهرشان بادی فرستد بی مطر
ور که بارانی فرستد بی ز باد
آن نشان رحمت آمد بر عباد
اندر آن ایّام باد آمد چنان
تا چشانیم از عذاب خزیشان
رنج و خواری در حیات دنیوی
زآن بود اخزی عذاب اخروی
هم نه ز ایشان هیچ کس یاری کند
هم نه دفع رنج و ناداری کند
هم ثمود اما پس ایشان را دلیل
ما شدیم اندر هدایت بر سبیل
برگزیدندی پس ایشان نزد خواست
جهل و کوری را مگر بر راه راست
پس فرا بگرفتشان مر صاعقه
از عَذابُ الْهُونْ به وقت بارقه
زآنچه می کردند کسب اندر سبب
رنج صالح، عقر ناقه در طلب
هم رهاندیم اهل دین را از نقم
زآنکه پرهیزنده بودند از ظلم