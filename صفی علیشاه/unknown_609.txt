طس یعنی که ذات ذوالجلال
طاهر است و سالم از نقص و زوال
مر طهارت اصل هر وصف نکوست
نقص و عیب اعنی به کل ، مسلوب از اوست
مر سلامت یعنی آن چیزی که نیست
درخور ذاتش به کل زو منتفی است
این بود آیات قرآن مبین
هم کتاب مستنیر مستبین
هادی است و مژده ده بر مؤمنان
آن کسان باشند گر خواهی نشان
در کمال خود یُقِیمُونَ الصلَوة
ساعی اندر وصف یُؤْتُونَ الزَّکَوة
هستشان بر آخرت از جان یقین
وآن کسی کو نگرود بر یوم دین
داده ایم از بهرشان زینت به راست
آن عمل هاشان که حیرت را سزاست
آن گُره باشند در سوء العذاب
وز زیانکاران به هنگام حساب
ای محمّد(ص) تو ز جبریل امین
میکنی قر آن تلقی بالیقین
کو ز نزدیک حکیمی بس علیم
بر تو القاء میکند آن ای سلیم