وز زکریا یاد می کن در ولا
خواند چون پروردگار خویش را
لَاتَذَرنِی فَرْدا ای نعم المعین
أنْتَ رَبِّی، أنْتَ خَیرُ الْوَارِثِین
شد دعایش مستجاب آن نیک خو
ما ببخشیدیم یحیی را به او
بر صلاح آمد زنش بعد از عقم
بر ولادت قابلش کردیم هم
جملگی بودند این پیغمبران
بس شتابنده به خیرات عیان
هم به خواندن جمله بودند از یقین
راغب و راهب به ما و ز خاشعین
یاد کن آن زن که فرج خویش را
کرد حفظ از ناپسند و ناروا
پس دمیدم اندر او از روح خود
تا در او شد زنده روحانی ولد
می بگرداندیم او را با مسیح
آیتی بر اهل عالم بس صریح
باشد این ملت شما را بالیقین
ملتی واحد ز روی عقل و دین
دین توحید است آن دور از خطاء
بوده بر آن اتفاق انبیاء
بر شما بی شک منم پروردگار
پس مرا باید پرستید از قرار
پاره پاره امر دین خویش را
بین خود کردند مردم بر خطا
فرقه فرقه آمدندی از گزاف
پس شدند آن جمله با هم در خلاف
این گروه مختلف در هر زمان
سوی ما باشند برگردندگان
وآن کسی کو کرد کاری از فعال
نیک و او مؤمن بود در اشتغال
ناسپاسی نیست پس بر سعی او
اجرش اعنی نیست ضایع یک تسو
می نویسیم آنچه زو صادر شود
ثبت لوح از جزء و کل در سرّ شود
نیکویی ضایع نگردد روز دین
لَایُضْیعُ االلهُ أجرَ المُحسِنین
ممتنع بر قریه ای شد کز ازل
حکم بر اهلاکشان رفت از محل
اینکه برگردند بر فطرت که بود
اصل آن توحید در حکم وجود
تا شود بگشوده اندر آشکار
سدّ آن یأجوج و مأجوج از قرار
کآن قوای نفس باشد هم بدن
چونکه منحل گشت این ترکیب تن
می شتابند از هر آن پست و بلند
یعنی از اعضای تن بی سدّ و بند
که مر ایشان را محل بود و مقر
بر ذهاب و بر نزول از رهگذر
گشته مر نزدیک وعده کوست راست
اینست قصه پس در آن حین که بپاست
خیره گردد چشمهای کافران
از نهیب رستخیز و هول آن
می بگویند از اَسف یَا وَیلَنَا
غافل از آن سخت می بودیم ما
یعنی از این روز پر تشویش و غم
بلکه ما بودیم استمکاره هم
خود شما ای مشرکان اندر جزا
وآنچه بپرستید از غیر خدا
جملگی خود هیزم اندر دوزخید
همچو صیدی بگذرنده زآن فخید
گر خدا بودند ایشان در وجود
کی به دوزخ می نمودندی ورود
این بتان یعنی بُدند ار آیتی
کی بُد از دوزخ بر ایشان آفتی
واندر آن باشند ایشان جاودان
هر دم افزون در زفیر و در فغان
واندر آن گفتار نیکی نشنوند
یا کلامی که بدان خرّم شوند