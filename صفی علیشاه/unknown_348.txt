تا به وقتی که ببینند آنچه را
وعده داده می شدند از ابتلا
زود پس باشد که تا دانند باز
مؤمنان و مشرکان در امتیاز
تا که باشد زین دو قوم نیک و بد
اضعف او از یار و کمتر از عدد
کافران گفتند این وعده است کی
گو ندانم از زمان وقت وی
هست آیا بلکه نزدیک آن زمان
که به آن موعود گشتید آن چنان
یا که گردانده است مر پروردگار
مدت آن را دراز از اختیار
عالم الغیب است و بر کس غیب خویش
می نسازد آشکار از بعد و پیش
جز کسی را که پسندیده است او
از رسول خویش اندر وصف و خو
یا کسی کو راست نسبت با رسول
در کمال و در مقام و در وصول
پس در آرد حق ز پیش و پس ورا
مر نگهبان از فرشته ز اقتضا
تا کنند او را حراست هر زمان
آن ملایک از شرور انس و جان
تا بداند خود رسول نیک نام
که رساندند از خدا ایشان پیام
هم بداند هر رسولی کز خداست
همچو او حکمش مصون از هر خطاست
زآنکه او را ز اشتباه اهرمن
حافظانند آن ملایک هر زمن
تا مبادا آنکه در تنزیل وحی
مشتبه سازند حال از امر و نهی
هم فرا بگرفته علمش آنچه را
هست نزدیک ملایک و انبیا
کرده احصاء آنچه را از نیک و بد
جمله اشیاء را شمرده در عدد
هست یعنی ضبط اندر علم او
جزء و کل ممکنات از زیر و رو