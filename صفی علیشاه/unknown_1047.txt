نی فرستادیم ما پیش از تو هیچ
خود رسولی یا نبی ای در بسیج
جز که چون کرد او تلاوت درفکند
دیو خود را در کلامش ناپسند
حق تعالی پس نماید باطل آن
کافکند دیو از وساوس در میان
پس کند محکم خدا آیات خود
کو علیم است و حکیم از ذات خود
تا بگرداند مر آن را آزمون
که کند القاء ز کید ابلیس دون
آن کسانی را که در دلشان مرض
باشد از تردید و انکار و غرض
وآن کسان که قلب ایشان است سخت
سخت دل شد هر شقیِ تیره بخت
دستشان زآن بر ستم باشد دراز
هست ظالم بر شقاقی دور باز
دیگر آنکه می بدانند آن کسان
که بر ایشان داده شد علم و عیان
اینکه قرآن باشد از پروردگار
زآن بود القای شیطان بر کنار
قول دیو آمد چو کرمک در حساب
تا چه ماند پیش نور آفتاب
پس به قرآن بگروند از عقل و دید
نرم گردد قلبهاشان از امید
حق تعالی آن کسان را رهنماست
بگرویدند آنکه سوی راه راست
آن کسان که نگرویدستند باز
دائماً باشند در شک ، و احتراز
تا که آیدشان قیامت ناگهان
یا عذاب روز نازاینده زآن
روز بدر اعنی کز ایشان نسلها
منقطع گردد نماند کس به جا
یا مراد از عَقم آن باشد که وی
روز دیگر نیست هیچ او را ز پی
شاهی آن روز است محض حق و بس
می کند مابینشان حکم او نه کس
پس هر آن کآورده اند ایمان ز دل
کرده اند اعمال نیکو متصل
جایشان باشد به جنّات نعیم
نیستشان در دل ز وجهی حزن و بیم
وآن کسان که نگرویدند از عمی
کرده هم تکذیب آیت های ما
آن گُره باشد پس ایشان را یقین
روز وانفسا عذابی بس مِهین
وآن کسان که هجرت اندر راه دین
کرده اند از مکه از روی یقین
کُشته پس گشتند آنها در قتال
یا بمردند اندر آن هنگام و حال
رزق ایشان را دهد نیکو خدا
کوست خیر الرازقین اندر جزا
نیست در مهمانسرای عاشقان
روزیی بِه از لقای میزبان