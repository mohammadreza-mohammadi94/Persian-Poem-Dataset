گفت زآن دادیم با لوطش نجات
سوی شام از ارض بابل با ثبات
وآن زمینی جان فزا و پر نواست
رحمت و برکت در آن نازل ز ماست
هم ببخشیدیم ما اسحاق را
باز هم یعقوب او را از عطا
نَافِلَه باشد عطیّه در لغت
یا ولد اندر ولد از موهبت
جمله را کردیم ما شایسته کار
پیشوا و رهنما و حق گذار
سوی ایشان وحی هم کردیم باز
بر نکویی و اقامت در نماز
هم به ایتاء زکات اندر عیان
چون ز ما بودند اپرستندگان
علم و حکمت لوط را دادیم هم
کز نبیّین بود جاری در امم
هم رهاندیمش از آن قریه که بود
اهل آن را کارهای بد نمود
وآن گُره بودند قومی زشتکار
رفته بیر ون ز امر و شرع کردگار
هم درآوردیم اندر رحمتش
بُد چو از شایسته کاران حضرتش
نوح را کن یاد چون خواند از وداد
مر خدا را پیش از ابراهیم راد
پس نمودیمش اجابت در دعاء
پس رهاندیمش ز اندوه و بلاء
اهل و فرزندانش از کرب عظیم
باز برهاندیم و از آسیب و بیم
نصرتش دادیم بر قومی که بود
کارشان تکذیب آیات از جحود
آن گُره بودند قومی بد سرشت
جمله را کردیم غرق از فعل زشت