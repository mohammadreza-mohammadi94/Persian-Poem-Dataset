انّ ابراهیم کان امة
قانتا للّٰه حنیفا ملّة
امّت اعنی بوده ابراهیم او
جامع هر فضل و اوصافی نکو
جمع در یک تن نشد آن فضل و داد
جز که در اشخاص بسیار از عباد
پیش از آن یا کافکنند او را به نار
مؤمنی جز وی نبُد در روزگار
می توان خواندش به تنها امّتی
هم به توحید و به ایمان ملتی
یا چو ترسا و یهود و بت پرست
معترف بودندش از عالی و پست
حق تعالی خوانده زآن رو امّتش
اندر ادیان کرده شایع ملتش
می نبود او بر خدا از مشرکین
بل موحد بود و کامل در یقین
شاکر نعمت بد آنچه ذوالجلال
کرده بود اِنعام بر وی از کمال
برگزید و ره نمودش بی ز بیم
بر صراط حق و راه مستقیم
نیکی اش دادیم در دنیا به دین
هم بود در آخرت از صالحین
پس به سویت وحی فرمودیم ما
پیروی کن کیش ابراهیم را
که بُد او مایل ز ادیان سخیف
هم نبُد مشرک، بُدش دین حنیف
غیر از این نبود که گردانیده شد
احترام شنبه وآن مفروض بُد
بر کسانی که نمودند اختلاف
در وی اندر حیله یا صید گزاف
بینشان ربّت کند در رستخیز
حکم در آن اختلاف و آن ستیز
خوان به سوی راهِ آن پروردگار
مردمان را با دلیلی استوار
حجتی کآن شبهه را زایل کند
امر حق را ثابت اندر دل کند
پند ده با نیکویی در هر محل
کن به وجهی نیک با ایشان جدل
رب تو بر گمرهان داناتر است
همچنین بر مهتدین او ابصر است
مشرکان کردند مُثله حمزه را
بعد کشتن در اُحد از کینه ها
چون شنید این گفت پیغمبر که من
مُثله هم ز ایشان کنم هفتاد تن
آمد آیت که عقوبت گر کنید
مثل مَا عُوقِبتُم آرید آن پدید
یک نفر کردند یعنی مُثله چون
کرد باید مُثله یک تن نی فزون
صابران را لیک صبر اولی تر است
صبر کن توفیق صبرت درخور است
وآن نباشد جز به توفیق خدا
می مشو غمگین بر ایشان زآن بلا
هم مباش از مکر ایشان تنگدل
حق بود با متقین بر متصل
وآن نکوکاران ز ارباب خلوص
که به توحیدند و ایمان بر نصوص
مؤمنین و متقین و محسنین
ربّنا سلم علیهم اجمعین