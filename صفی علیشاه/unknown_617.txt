آن کسانی کز خدا و از رسول
می کنند ایذا ز نقصان عقول
در دو دنیاشان کند لعنت یقین
شد مهیّا بهرشان رنجی مهین
وآن کسان کز مؤمنین و مؤمنات
می کنند ایذا بلاوجه از جهات
یعنی از غیر جنایت که ز حق
می بوند ایشان به ایذا مستحق
حمل وزری کرده اند ایشان یقین
هم گناهی بس هویدا و مبین
ای پیمبر گو به ازواجت چنین
هم بناتت هم نساء مؤمنین
اینکه بر روی از پی ستر و حجاب
چادری گیرند در وقت ذهاب
تا بپوشد سینه و روهایشان
ساق و ساعد پشت و پهلوهایشان
اقرب این باشد به عفت بی ستیز
تا که بشناسندتان اهل تمیز
تا که ایذا کرده ز اهل افتضاح
مینگردند این است مبنی بر صلاح
حق بود آمرزگار و مهربان
بر گناه رفته و اصلاح عیان
آن دورویان باز گر نی ایستند
از عناد آن رسول ارجمند
وآنکه در دلشان مرض ها بر خفاست
میلشان بر فسق و عصیان و زناست
وآنکه اخبار اراجیف از ضرار
می دهند اندر مدینه انتشار
که سپاه مسلمین اندر مکان
منهزم گردیده اند از کافران
تا شود قلب مسلمانان ضعیف
یا خبرهای دگر از این ردیف
برگماریمت بر ایشان در زمن
تا برونشان سازی از شهر و وطن
پس تو را نبوند ایشان در جوار
غیر اندک رانده گردند از دیار
یعنی از همسایگیت آواره اند
جز دمی وز بعد آن بیچاره اند
مانده اندر لعنت حق بر مزید
یافت چون گردند هر جای و پدید
خود گرفته می شوند و کشته هم
کُشتنی در شدت خواری و غم
یعنی ار نکنند ترک ناپسند
باید ایشان رانده و کشته شوند
قتل ایشان سنت است از رب دین
اندر آن بگذشتگان از پیش از این
سنّت حق را نیابی در جهان
هیچ تبدیلی و تغییری در آن