باز پس داری کنی ترک از نسا
هر که را خواهی ز تُرْجِی مَن تَشَآء
سوی خود وآن را که خواهی جا دهی
هم به خود منضم کنی مأوی دهی
یا دهی آن را که می خواهی طلاق
وآنکه را خواهی بمانی در وثاق
می کنی بازش به دل جویی طلب
آنکه را کردی کناره زو عجب
بر تو پس نبود گناهی یا قصور
گر به خود نزدیک سازی یا که دور
این بود نزدیک تر در هر مقام
چشمهاشان تا شود روشن تمام
نیستشان اندوه و حزنی، راضیند
آنچه بدهیشان بدون چون و چند
چونکه دانستند حکمت مستوی است
کس به عزلت و ابتغاء مخصوص نیست
حق بداند آنچه در قلب شماست
چون علیم و بردبار آن ذوالعطاست
بعد از این نُه زن تو را نبود حلال
مر زنان دیگر اندر اشتغال
هم حلال آن نیست تا سازی بَدل
بر زن دیگر یکی را در محل
حسنشان چند آردت گر در شگفت
غیر از این نُه زن دگر نتوان گرفت
جز که مالک گشته دستت در نصیب
حق به هر چیزی است تا دانی رقیب
فرقه ای دانند نسخ این آیه را
تا چه باشد اصل آن داند خدا