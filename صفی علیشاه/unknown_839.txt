ور کسی جرمی کند بی اشتباه
از صغیره یا کبیره وآن گناه
افکند بر بی گناهی تهمتش
بار بهتان کرده حمل از طاقتش
همچنین حمل گناهی آشکار
زآید از جرم نخست از بد شعار
همچنان که طعمه بر زید یهود
بست بهتان از تعمد با شهود
بر تو فضل و رحمت حق ور نبود
که نمود آگه تو را زآن کار زود
کرده بودند آن جماعت قصدها
که بگردانندت از راه هدا
می نیندازند لیک از سوء حال
غیر نفس خویشتن را در ضلال
بر تو از چیزی نشد وارد ضرر
زآنکه معصومی و محفوظ از خطر
وآنچه آید وارد اندر خاطرت
بود بهر نظم و حفظ ظاهرت
آن تغافل بهر پاس شرع بود
لیک حقت بر حقیقت ره نمود
بر تو بفرستاد از روی صواب
حق تعالی حکمت و علم و کتاب
کرد آگاهت ز اسرار نهان
که نبودی واقف از وی پیش از آن
از رموز علم و اسرار امور
هم ز مخفیّات غیب اندر ظهور
بر تو فضل حق بزر گ است و فزون
هست زآن یک علم ماکَانَ ویکُون
نیست در بسیاری از نجوی فلاح
جز به صدقه یا به معروف و صلاح
راز گفتن یعنی از حسن ضمیر
در تصدّق تا دهد کس بر فقیر
یا که باشد امر بر معروف او
آنکه در شرع است ممدوح و نکو
یا که در اصلاح بین مردمان
هست بسیار آن شقوقش در نشان
هر که اینها بر رضای حق کند
زود بدهیم اجر او را از رشد
با رسول آن کس که آید در خلاف
زو رود بر شقّ دیگر ز انحراف
بعد از آنکه شد بر او روشن طریق
پس شود خارج ز راه و از رفیق
پیروی یعنی کند از ضعف دین
بر رهی جز رسم و راه مؤمنین
ما بگردانیم در دیگر سراش
یار با چیزی که آن باشد سزاش
وآن بود کفری که آن را داشت دوست
هست این پاداش هر کو کفر جوست
گو بمان با آنچه مطلوب تو بود
در جهان مولا و محبوب تو بود
بر جهنم واصلش سازیم کآن
جایگاهی بد بود بر کافران
نیست آمرزنده مشرک را خدا
غیر از این بخشد ز خلقان هر خطا
خواهد ار بخشد کسی را او به حال
غیر مشرک را که دور استش ضلال
پیش از این گفتیم کز چه ذوالمنن
شرک را نامرزد از کس بی سخن