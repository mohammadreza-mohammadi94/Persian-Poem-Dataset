هم به ابراهیم دادیم از علن
رشد یعنی ره به نیکی یافتن
هم به او بودیم ما دانا ز پیش
چونکه گفت او با پدر و اقوام خویش
این صور چبود که پیوسته شما
عاکفان باشید آن را برملا
گفت ما آباء خود را یافتیم
بر همین که ما بدان بشتافتیم
می پرستیدند این تمثیل ها
گفت او، بودید عاری از هدی
سخت اندر گمرهیِ آشکار
هم شما و هم پدرهاتان ز عار
گفت آوردی به ما حرفی تو صعب
این به ما گویی تو از جد یا ز لعب
گفت بل رب شما اندر یقین
هست رب این سماوات و زمین
آفرید این جمله را مانا اِله
من بر اینم از گواهان یک گواه
تاالله اندر این بتان کیدی کنم
در نهان یعنی ز جاشان بر کنم
بعد از آنکه می بگرداندید پشت
خُردشان پس کرد از خرد و درشت
روز عیدی کاهل شهر از مرد و زن
سوی صحراء میشدند او در زمن
یک تبر بگرفت و در بتخانه شد
پاره پاره کرد ز اصنام آنچه بُد
جز بت اعظم که آن را واگذاشت
پس تبر بر دوش او برجا گذاشت
تا به او کردند باز اندر سئوال
کاین بتان را از چه کردی خسته حال
تا که با نمرودیان پر لجاج
او نماید اندر این باب احتجاج
چونکه در بتخانه در شام آمدند
در تحیّر زین چنین غوغاء شدند