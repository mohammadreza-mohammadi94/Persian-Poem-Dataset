برگزید آیا خدای عالمین
مر شما را نزد قسمت بالبنین
وز ملایک دختران را برگرفت
بهر خود پس باشد این قسمت شگفت
از شما باشد بزرگ این قول بس
آن چنان که ناید اندر عقل کس
تهمت اولاد بر حق می نهید
پس در آن تفضیلِ خود را می دهید
اندر این قرآن بگرداندیم ما
از ولد خود را بری در چند جا
پندتا گیرید اما جز نفور
هیچشان نفزاید از جهل و غرور
با خدا بود ار خدایان دگر
آن چنان که مشرکان گویند بر
بر خدای عرش می جستند راه
تا شوند از وی همانا کینه خواه
نفیشان چون کرده حق یعنی فزون
عاجز ایشان گر نبودند از شئون
با خدا باید کنند ایشان جدال
یا که از خود نفی عجز و اختلال
پاک و برتر اوست از گفتارشان
بلکه عالی و اکبر از وصف و بیان
مر به تسبیحش سماوات و ز مین
وآنچه در آنهاست ز اشیاء بالیقین
نیست چیزی هیچ اندر جستجو
جز که در تسبیح و در تحمید او
لیک خود تسبیح ایشان را شما
در نمی یابید از جهل و عمی
او تعالی بردبار است و غفور
زین تغافل، زین تساهل، زین قصور
نیست شیئی کز زبان خلقتش
ناطق او نبود به حمد حضرتش
هستی اش یعنی دلیل موجد است
کو به ذات خویش فرد و واحد است
گر که بدهی گوش جان از التفات
بشنوی تسبیح او از ممکنات
چونکه قرآن را بخوانی در حرم
ما بگرداندیم ای فخر امم
بین تو و آنانکه بر روز حساب
ناورند ایمان به مستوری حجاب
تا نفهمند آنچه خوانی از کلام
بسته گردد گوش و هوش این عوام
می بگردانیم بر دلهایشان
پوششی کآن مانع است از فهم آن
همچنین بر گوششان سنگینی ای
فهم تا نکنند از خودبینی ای
چون به قرآن یاد یکتایی او
می کنی ایشان بگردانند رو
پشت زآن رو می نمایند از عناد
کز خدایانشان یکی ناری به یاد
ما به آنچه بشنوند آگهتریم
گوش چون دارند سویت و ابصریم
راز می گویند چون با یکدگر
آن ستمکاران بی عقل و هنر
که نمی باشید تابع از غلو
غیر مردی را که مسحور است او
بر تو بین تا چون زدند ایشان مثل
پس شدند ایشان به گمراهی اضل
پس بنتوانند زین گفتار خام
یافتن راهی به اضلال کرام