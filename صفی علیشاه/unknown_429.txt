طاعت و گفتار نیکو در جهاد
مر سزاوار است از بهر عباد
می بگویید اعنی اندر زندگی
کار بنده طاعت است و بندگی
پس چو لازم گشت و جزم، امر قتال
با حق ار گفتند صدق آن دم رجال
در دو دنیا بهر ایشان بود نیک
از نشستن با زنان در خانه لیک
پس بود آیا توقع از شما
والی خلق ار شوید و پیشوا
آنکه افساد آورید اندر زمین
قطع خویشی ها کنید از طمع و کین
از شما نبود بعید اینسان فساد
همچو عهد جاهلیّت از عناد
این گروهند آنکه حقشان کرده دور
از در رحمت کَرَند آن قوم و کور
فکر در قرآنتان آیا چرا
نیست دلها جز که دارد قفلها
الَّذِینَ ارتَدواْ عَلَی أدبَارِهِم
بازگشتند اعنی از حق در مهم
بعد از آنکه گشتشان روشن هدا
دیوشان آراست بر چشم از خطا
او فکند اعنی در آمال دراز
یا به وهم آوردشان پس حرص و آز
زین سبب بود اینکه گفتند آن کسان
با یهودان یا منافق پیشه گان
آن کسانی که کراهت داشتند
زآنچه بفرستاده حق ز احکام و پند
زود باشد کز شما فرمان بریم
نزد بعضی از امور ار خود سریم
یعنی اندر نفی قرآن و رسول
وآنچه از حق یافت در طاعت نزول
حق بداند جملۀ اسرارشان
تا چگونه باشد آخر کارشان
قبض روح افرشتگانشان چون کنند
گرزهای آتشین بر رو زنند
همچنین بر پشت هاشان گرز و مشت
زآنکه گرداندند روی از حق به پشت
زآنکه ایشان پیروی کردند از آن
کآورد حق را به قهر اندر عیان
بُد ز خوشنودی حق اکراهشان
حق عملهاشان تبه فرمود از آن