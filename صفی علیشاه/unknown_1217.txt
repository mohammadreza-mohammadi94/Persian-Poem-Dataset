چه از تو پرسند از «أهلِّه» در اساس
گو بود آن وقت ها از بهر ناس
تا در آن آرایش آئین کنند
زآن یکی که وقت حج تعیین کنند
نیست نیکو گر ز پشت خانه ها
در سرا داخل شوید از ناروا
لیک نیک است آنکه از تقوای جان
در بیوت آیید از درهای آن
می بپرهیزید از پروردگار
تا به حق گردید شاید رستگار
کارزار آرید در راه خدا
با کسی کآرد قتال او بر شما
بست باید راه بر نفس لجوج
کو کند با اهل دین هر دم خروج
نگذرید از حد که هر که از حد گذشت
شد مسلّط دیو بر وی، خوار گشت
حق ز حد بگذشتگان را نیست یار
هم ندارد دوست مبغوضند و خوار
رفته زیر بار نفس بد سگال
چون تواند کرد با دشمن قتال
آنکه دست نفس را بندد نخست
در قتال خصم شد چالاک و چست