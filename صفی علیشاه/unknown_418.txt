ور دو قوم از مؤمنین با یکدگر
در نزاع آیند پس بر دفع شرّ
صلحشان بدهید با هم ور ستم
زآن یکی بر دیگری آورد هم
حکم حق را نیست راضی بر صلاح
گوشمالش واجب آمد با سلاح
با فزون جو کرد باید کارزار
باز گردد تا به امر کردگار
پس چو گردد باز از آشوب و کین
پس کنید اصلاحشان از عدل و دین
عدل را در کارها آرید پیش
دوست دارد مقسطین را حق به کیش
قسط آن باشد در احکام و امور
که نباشد فرق در نزدیک و دور
خونیت را فرق ننهی با ولد
هم نخواهی دشمنت بی حق شود
چون چنین شد نیّتت هم بر صلاح
از تو آید کارها بی افتضاح
کرد سیّد فخر کآمد در جهان
در زمان دولت نوشیروان
حاصل اینکه بهر ایشان ز اعتدال
می کنید اصلاح امر از امتثال
در نزولش اختلاف این آیت است
گر که باشد عام حکمش رخصت است
غیر از این نبود که با هم مؤمنان
اخوتند و صلح باید بینشان
صلح پس بدهیدشان ز اعلی و دون
وَاتَّقُواْ االلهَ لَعَلَّکُم تَرْحَمُون
ای گروه مؤمنان با یکدگر
حرف استهزاء مگویید این است شرّ
از شما قومی به قومی می کنند
از رسوم جاهلیّت ریشخند
شاید آن کو بر وی استهزاء شده
بِه ز استهزاء کننده آمده
هم بدینسان لَا نِسَآء مِّن نِّسَآء
أن یَکُنَّ خَیرًا مِّنْهُنَّ عَسَی
از زنی یعنی مبادا سخریت
بر زن دیگر شود از بد نیت
عیب نفس خویش نکنید از فتن
عیب هم دین است عیب خویشتن
هرگز از خود عیب گوید هیچ کس
یک نشان اهل دین این است و بس
هم به القابی که آن زشت است و بد
یکدگر را می نخوانید از حسد
یا ز غفلتها که در نفس شماست
نام کس نارید بر زشت این خطاست
بعد ایمان بد بُوَد نام فسوق
بر کسی بگذاشتن از ناوثوق
گوید از شکل و شمایل یا نمود
کآن به مانند مجوس است و یهود
زین مقالات آنکه او توبه نکرد
آن گروه، استمگرند و روی زرد