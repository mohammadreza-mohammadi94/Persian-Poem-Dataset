حق تعالی هیچ نگرفت از ولد
نیست با او هم خدایی بالأبد
گر که بودی هر خدایی بُردی او
آنچه را خود آفرید از جستجو
همچنین بر بعض ، بعضی برتری
می بجستند از نشان همسری
زین تغالب می شدی برپا فساد
عالم ایجاد میرفتی به باد
گفت زآن رو دو خدا گر می بدی
این جهان در لحظه ای فاسد شدی
پاک می باشد حق از هر چون و چند
وز هر آنچه خلق، وصفش می کنند
اوست دانای نهان و آشکار
زآنچه شرک آرند بر تر ز اقتدار
گو خدایا گر نماییم از عتاب
آنچه را که وعده کردی از عذاب
پس مگردانم ز قوم ظالمین
می مکن یعنی به آن قومم قرین
قادریم آن را به ذات بی شریک
بر عقوبت مَانَعِدُهُم أن نُّرِیَک
دفع کن با خصلتی کآن بهتر است
خصلتی را آنکه زشت و ابتر است
ما بسی داناتریم از هر جهت
بر هر آنچه می کنند ایشان صفت
یا مرا از نسبت شرک و ولد
یا تو را از سحر و از اوصاف بد
گو خدایا بر تو می گیرم پناه
من ز وسواس شیاطین ز انتباه
بر تو هم گیرم پناه ای ذوال منن
زآنکه تا گردند حاضر نزد من