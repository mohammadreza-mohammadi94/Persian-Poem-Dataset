نیست یکسان کور و بینا در امور
هم نباشد مستوی ظلمات و نور
سایه یکسان با حرارت نیست هان
هم نه یکسان زندگان با مردگان
بشنواند هر که را خواهد خدا
این است إنَّ االلهَ یُسمِعَ مَن یَشَآء
بشنواننده نِه ای تو در حضور
ای محمّد(ص) مردگان را در قبور
یعنی آن دلها که اندر مرد و زن
مرده اند ایشان به گورستان تن
نیستی تو ای محمّد(ص) جز نذیر
ما فرستادیم بالحقت بشیر
می نبودند امتی هیچ از امم
جز که در آن بیم ده بگذشت هم
گر که تکذیبت نمایند این خسان
پیش هم کردند تکذیب آن کسان
کآمد ایشان را رسل با بیّنات
هم زُبر کآن رهنما بُد بر نجات
هم کتاب روشن اندر اصل و فرع
هم حلال و هم حرام از حکم شرع
پس گرفتیم آن کسان را در زمن
پس چگونه بود آن انکار من
ننگری آیا تو ای بیننده کآب
حق فرستاد از سماء یا از سحاب
پس برون زآن آب آوردیم ما
میوه های مختلف از رنگها
وز میان کوه ها اسفید راه
سرخ از هر نوع و هم دیگر سیاه
رنگ سرخی مختلف اندر سبیل
رنگ بعض اعنی که از بعضی قلیل
وآن بود سُود غَرابیب از نمون
که سیاهی باشدش از حد فزون
همچنین از مردم و جنبندگان
خاصه اسب است از دواب اندر بیان
چارپایان مختلف الوانشان
همچو اثمار و جبال اندر نشان
غیر از این نبود که ترسند از خدای
از عبادش عالمان نیک رای
ترسش افزون هر که او داناتر است
هم ز رهرو بیش خوف رهبر است
زآنکه حق غالب بود در انتقام
گرچه هست آمرزگار او بر انام
آنکه خوانند از کتاب االله مدام
بر صلات است آن جماعت را قیام
می کنند انفاق زآن رزقی که ما
داده ایم اندر نهان و برملا
در نهان تا از ریاء ایمن بود
فاش تا غیری بدان راغب شود
دارد امید آن تجارت از اِله
کاندر او خسران نیاید هیچ راه
مزدشان تا حق بپردازد تمام
هم فزایدشان ز فضل خود مقام
کو غفور است و شکور اندر محل
بعد آمرزش دهد اجر عمل