فکر نکنید ایچ آیا که بود
ذات حق مستغنی از جفت و ولد
یا شما را حجتی باشد عیان
اندر این معنی به تحقیق و نشان
پس بیارید آن کتابی کز سماست
بر شما نازل اگر گویید راست
فرقه ای می گفته اند اینکه خدا
کرده وصلت با زنان جن به جا
زآن تولد یافتند افرشتگان
فرقه ای هم گفته اند از بد گمان
که خدا با دیو سرکش در محل
دو برادر بوده اند اندر ازل
آن برادر خالق خیر است و نور
وین برادر فاعل شرّ است و زور
گفته زآن در حقّ ایشان ذوالجلال
ساختند آن کافران تیره حال
خویشی و پیوند بین او و جن
جنّیان دانند و بر این مطمئن
قائل این قول در روز حساب
حاضران باشند از بهر عذاب
ذات حق پاک است زینسان وصفها
کآدمی گوید به حق بر ناسزا
جز عباد االله مخلص کآن گروه
وصف او گویند بالحق از وجوه
پس شما و آنچه بپرستید هم
فاتن او را نیستید از بیش و کم
تا کنید اغواء عبادش را ز بیم
هیچ إلَّا مَنْ هُوَ صَالِ الْجَحِیِم
یعنی إلا آنکه اهل دوزخ است
از شما کی پای یک کس در فخ است
نیست از ما در عبادت هیچ کس
جز که معلوم است جای او و بس
این بود نقل از کلام جبرئیل
بر پیمبر گفت او ز امر جلیل
اندر ابطال کسانی کز هوی
می پرستیدند مر افرشته را
که مقام ما ملایک حق و راست
در عبودیّت معیّن از خداست
از حقیم إنَّا لَنَحنُ الصآفُ ون
هم ز حق إنَّا لَنَحنُ الْمُسَبِّحُون
پیش از بعثت بگفتند از شتاب
آن قریش ار بود نزد ما کتاب
از قبیل آنچه بر پیشینیان
گشت نازل در نصیحت ز آسمان
همچنان بودیم ما در کار دین
هم به طاعت از عباد مخلصین
پس چو قرآن گشت نازل از خدا
پس به او کافر شدند از ابتدا
زود باشد پس که دانند این رمه
آخر و انجام کفر و مظلمه