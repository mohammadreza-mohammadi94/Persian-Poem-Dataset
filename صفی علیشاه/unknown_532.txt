مؤمنان گشتند از حق رستگار
در نمازند آن جماعت ترس کار
یا فروتن در نمازند آن کسان
در تواضع قلب بر وفق لسان
مؤمن اندر فوز اعظم داخل است
در حضورش جان به جانان واصل است
در ظهور نور عظمت در شهود
خشیّت و هیبت به دل یابد ورود
معرضند ایشان ز هر بیهوده ای
وین نیاید از هر آن آلوده ای
لغو باشد هر چه آن غیر از خداست
معرض از وی عارف اندر اجتباست
بر زکاتند آن جماعت فاعلون
باشد اینشان در محبّت آزمون
وآن کسان که بر فروج اندر مهم
حافظند إلَّا عَلَی أزوَاجِهِم
یا بر آنچه گشته مالک دستشان
پس ملامت نیست ایشان را در آن
پس هر آن جوید به جز با جفت خود
خلوت او بگذشته از قانون و حد
گشته مایل از حلال او بر حرام
درگذشته است از حدود و از مقام
وآن کسان که در امانات و عهود
میکنند ایشان رعایت آنچه بود
وآن کسان که بر صلات خود تمام
حافظونند از هر آن وقت و مقام
وارثند آن قوم مر فردوس را
جاودان دارند در فردوس جا
وارث از آن خواندشان پروردگار
که بود فردوس، حقّ آن کبار