روشنی بخشنده و هم رهنما
مردمان را سوی ایمان و ولا
می بگردانید آن را بارها
صفحه ها، قرطاسها، طومارها
آنچه خود خواهید سازید آن عیان
هم نهان سازید بسیاری از آن
مر شما اینسان شدید آموخته
آنچه زآن بودید نااندوخته
یعنی آنچه می ندانستید آن
نه شما و نه پدرهاتان عیان
قصد می گویند زین باشد یهود
شاید ار هم عام باشد در ورود
گو فرستاد آن خدای بی نیاز
آنچه آن را می ندانستید باز
هست محذوف الخبر این مبتدا
میتواند کز خبر باشد جدا
گو خدا یعنی که سلطان دل است
بگذر از چیز دگر کو باطل است
هست افزون مبتدائی که خبر
هست در وی چون قُلِ الله در نظر
یعنی او را خوان و باقی ر ا گذار
حق تو را کافی است با غیرت چه کار
ثُم ذَرهُم بگذر اعنی از همه
گو به لعب خود بمانند این رمه
واگذار این منکران را ای رسول
در اباطیلی که گویند از فضول
چون رجوع جمله آخر بر من است
روزی آید کاین زبانها الکن است
گو خدا یعنی که او از جمله بس
مابقی از ماسوی باشد هوس
این کتاب ما که بفرستاده ایم
بس فوائد اندر او بنهاده ایم
مر مصدّق وآنچه را بُد پیش از او
اندر احکام و اصول از جستجو
تا کنی انذار از آن بر مکیان
وآنکه گِرد مکه اند از مردمان
یعنی اهل مشرق و مغرب تمام
هر کجا کز خلق باشد از دحام
آنکه هست ایمان او بر آخرت
آرد ایمان هم به وی بی معذرت
یعنی آن کو بر قیامت موقن است
بر کتاب و بر پیمبر مؤمن است
حافظونند آن جماعت بر نماز
کاندر او جمع است آداب نیاز
کیست ظالم تر از آن کس کافتراء
بر خدا بندد ز کذب و اجتراء
گوید از جرأت منم پیغمبرش
یا که آید سوی من وحی از برش
وآنگهی وحی ای نشد هرگز به وی
جز خرافاتی که گوید پی به پی
بو مُسیلم مورد است این آیه را
کاتب وحی ار بود هم شد روا
زآنکه می گفتند این هر دو که وحی
میشود بر ما ز حق در امر و نهی
کیست هم ظالم تر از آن کس که گفت
میکنم نازل به زودی از نهفت
مثل آنچه کرده نازل کردگار
سوی عبد خود رسول نامدار
ور که بینی ظالمان را وقت موت
اندر آن سختی که شاید گاه فوت
وآن ملایک دسته ها سازند باز
بر عذاب آن گروه حیله ساز
این چنین گویندشان کز چنگ ما
نفس خود خارج کنید اعنی رها
مر جزاء داده شوید امروز خود
بر عذابی سخت کش خواری است حد
زآنچه میگفتید بر حق افترا
غیر حق یعنی که چیزی ناروا
همچو اولاد و شریک از بهر او
دعوی وحی و نبوّ ت از عتو
هم بدید از آیتش دامن فشان
آمدید اینک به تنها مو کشان
با شما نه مال باشد نه خدم
نه مددکار، نه فرزند و حشم
آن چنان که خلقتان کردم به جد
در رحم سر پا برهنه ، منفرد
ترک کردید آنچه را محض عطا
داده بودیم آن شما را از نوا
یعنی آنها را بجا بگذاشتید
که به خود پاینده می پنداشتید
پشت سر هِشتید نی همراه خویش
برده اید و نی فرستادید پیش
آن شفیعان را نبینیم با شما
که شما را بُد بدیشان التجا
بودتان اندر گمان کآنها کسند
کمتر اینک بنگرید از هر خسند
مر نه ایشان آن شریکان حقند
که به حق از راه شرکت ملحقند
منقطع گردید نک پیوندتان
منفصل هم گشت بند از بندتان
ضایع و باطل شد آنچه در گمان
بودتان اندر شفاعت از بتان
دانه ها را حق شکافنده بود
تا که زو روید نبات و نان شود
همچنین هر دانه کو گردد شجر
برشکافد تا زند از خاک سر
دانۀ کش استخوان باشد نوی است
حبّ بود بی استخوان و این برملاست
زنده را آرد برون از مرده حق
این یک است از صنع آن ربّ الفلق
یعنی اشجار و گل و برگ و نبات
که به نشو و هم نماء دارد حیات
آورد از دانه بیرون دم به دم
یا ولد از نطفه، مرغ از بیضه هم
آورد از آب و خون بی اشتباه
هر زمان یوسف رخی بیرون چو ماه
از میانۀ شاخۀ خشکی زبون
میوه ها از هر قبیل آرد برون
آورد بیرون ز صلب جاهلی
عالِمی، نیک اختری، روشن دلی
مرده هم از زنده ای آرد پدید
همچو نطفه ز آدمیّ پاک دید
این ممیت و محیی ار بینید راست
مر شما را در هر آن آنی خداست
پس شما گردانده گردید از کجا
زو به غیر او نمائید التجا
میشکافد صبح از ظلمات شب
هم شب آرد بهر تسکین از تعب
کرد شب را بر شما آرام گاه
تا ز رنج روزتان باشد پناه
آفتاب و ماه را داد از عیان
دورهای مختلف بهر نشان
تا که آن باشد علامت در حساب
وقتها را سال و مه در انقلاب
این دوار مهر و ماه اندر تمیز
هست بر اندازه تقدیر عزیز
غالب و دانا به تدبیر و سبب
هم به سیر مهر و ماه و روز و شب
اوست آن کس کآفرید استاره ها
ره به آن یابید تا در چاره ها
خاصه در ظلمات برّ و بحر نیز
که رود هم چاره از کف، هم تمیز
این کواکب باشد اندر هر سبیل
رهروان را هم علامت هم دلیل
پس مبیّن ساختیم آیات خود
بهر قومی که بدانند از رشد
اوست آن کس که شما را آفرید
از تن واحد چه اَسود چه سفید
یعنی از آدم که بود اصل بشر
تا نباشید از تودّد بیخبر
داد در صلب پدرهاتان قرار
پس به بطن مادران اندر مدار
پس به دنیا دادتان چندی سکون
در لحد پس بازتان سازد درون
در قیامت هم درآرد از لحد
تا رساند بر مقرّ و جای خود
هست آنجا یا که دوزخ یا بهشت
تا چه باشد هر کسی را سرنوشت
ما بیان کردیم آیت های خویش
بهر ارباب تفقه و اهل کیش