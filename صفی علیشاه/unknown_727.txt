گفته ایم از پیش شرح حا و میم
عین و سین و قاف چبود ای حکیم
حق مطلق عالم سرّ قدم
همچنین سویت کند وحی از کرم
هم به سوی آنکه بودند از تو پیش
از رسولان هر که بُد در عصر خویش
آن خدای غالب دانا به راست
باشد او را آنچه در ارض و سماست
هم به ذات خود علیّ است و عظیم
نارسا بر عظمتش عقل سلیم
هست یعنی عقل و فهم ممکنات
اندر ادراک علوّش محو و مات
هست نزدیک آنکه بشکافد ز هم
نُه سپهر از هیبتش در نیم دم
هم به تسبیحش ملایک صبح و شام
بر سپاس رب خویش اندر مقام
مغفرت خواهند بر اهل زمین
از جناب قدس ربّ العالمین
می بدانید اینکه خلاّق جهان
اوست آمرزندگار و مهربان
وآنکه بگرفتند حق را یار و دوست
بر عملهاشان نگهبان جمله اوست
نیستی مانا تو بر ایشان وکیل
بر تو واینسان وحی کردیم ای خلیل
زین کتاب تازی اندر ماجری
تا تو بدهی بیم بر أم الْقُری
وآنچه در اطراف مکه است از بلاد
از تمام رَبع مسکون در رشاد
بدهی از روز قیامت بیمشان
نیست شک در وی کنی تعلیمشان
فرقه ای باشند ز ایشان در بهشت
فرقه ای هم در سعیر و جای زشت
ور خدا می خواست می گرداندشان
امّتی واحد به یک نام و نشان
لیک یُدخِلُ مَن یَشَآءِ فِی رَحمَتِه
ظَّالِمُونَ مَالَهِم فِی نِقمَتِه
دوستی یاری که در یوم الحساب
باز ایشان را رهانَد از عذاب
بل گرفتندی جز از حق دوستان
پس خدا باشد ولیّ، نه غیر آن
زنده سازد مردگان را جمله وی
مر توانا ذات او بر کلّ شیء
وآنچه در وی می نمایید اختلاف
از هر آن چیزی که هست از دُرد و صاف
هست حکمش پس مفوّض بر خدا
ذَلِکُم االلهُ رَبِّی بِالْعَطَا
من بر او کردم توکل در امور
بازگردم هم به سویش بالحضور