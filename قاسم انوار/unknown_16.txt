چه باشد شیوهٔ عاشق؟ به معشوقان نظر کردن
چه باشد کار معشوقان؟ دل عاشق سپر کردن
در آن وادی که طاوس ملایک پر بیندازد
مگس را اندران میدان چه فکر بال و پر کردن؟
نگویم از سر و از جان به پیش روی آن جانان
مسلم نیست عاشق را حدیث مختصر کردن
اگر تو عاشق راهی، ز نزدیکان درگاهی
به پیش زخم شمشیرش نشاید فکر سر کردن
نشان عاشقان چبود، درین کوی جگرخواران؟
وداع نیک و بد گفتن، به ترک خیر و شر کردن
حکایت از لب جان کن، حدیث گوهرافشان کن
اگر خواهی به شیرینی حدیثی چون شکر کردن
محمدوار قاسم را شجر مطلوب جان آمد
ولیکن مذهب موسی نظر اندر شجر کردن