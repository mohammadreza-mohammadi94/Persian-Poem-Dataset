علی سیر الافاضل سرت دهرا
و احرزت الفضائل بالفواضل
و باسمک فقت اهل الفضل طرا
لذا صورته فوق الافاضل
کنه نامش در تخلصها نیابد هیچ کس
بر لب یابندگان از وی نوایی دان و بس
آتشین لعلی که تاج خسروان را زیور است
اخگری بهر خیال خام پختن در سر است
انصاف بده ای فلک مینافام
تا زین دو کدام خوبتر کرد خرام
خورشید جهانتاب تو از جانب صبح
یا ماه جهانگرد من از جانب شام
این نامه نه نامه دافع درد من است
آرام درون رنج پرورد من است
تسکین دل گرم و دم سرد من است
یعنی خبر از ماه جهانگرد من است
گر در دیرم به گفت‌وگویت باشم
ور در حرمم به جست‌وجویت باشم
در وقت حضور رو به رویت باشم
در غیبت روی دل به سویت باشم