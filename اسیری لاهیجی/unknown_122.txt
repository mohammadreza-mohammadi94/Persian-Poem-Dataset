حج من سوی تو آمد طوف کویت کعبه‌ام
دیدن دیدار تو باشد صفا و مروه‌ام
جامه احرام من باشد تجرد از هوا
لازم درگاه تو بودن همیشه وقفه‌ام
حاجیان را گرچه باشد هدیه بد نه پیش تو
در هوایت کشتن نفس و هوا شد هدیه‌ام
رو به سوی هرکسی دارند در هر ملتی
کعبه ما کوی یار و روی او شد قبله‌ام
شد نماز و ورد من ذکر جمال روی او
دل ز یاد غیر خالی کردن آمد روزه‌ام
دیدن دیدار دلبر هست عید من
جان و دل ایثار کردن پیش جانان فطره‌ام
ای اسیری جمله عشاق جانبازان بدند
جان به عشق دلبر افشان گو که من زین زمره‌ام